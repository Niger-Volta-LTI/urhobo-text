Iyovwinreta

Akpọ na che yovwin siẹrẹ ihwo ejobi de nene iji rẹ Baibol na ?
Avwanre “ guọnọ ruẹ emu rẹ ọghọ vwi kemu kemu ejobi . ” — Hibru 13 : 18 .
Ọbe rẹ Uwevwin Orhẹrẹ nana ta ota kpahen obo ra vwọ dia ohwo rẹ uyota djobọte akpeyeren avwanre eje .
A Ghene Sa Dia Ohwo rẹ Uyota Nonẹna ?
3
Oborẹ Uruemu rẹ jẹ Ohwo rẹ Uyota Ẹdia Vwo Djobọte We 4
Erere Herọ Ra Vwọ Dia Ohwo rẹ Uyota 5
7 Ovwan “ Jẹn Ẹguọnọ rẹ Iniọvo na Dje Ebuoebuo ” !
12 Jẹ ‘ Ẹse rẹ Ọghẹnẹ rẹ Unu se Gbe - e na , ’ Mu We Vwo Ruiruo
17 Ẹwẹn Na Se Oseri Kẹ Ẹwẹn Rẹ Avwanre
22 “ Jẹn Avwanre Nene Uwe ”
28 Re Vwo Nene Ọghẹnẹ Wian Kuẹgbe Kẹ Avwanre Aghọghọ
Enọ Efa Rẹ Baibol Na Kpahenphiyọ
Baibol na Sa Chọn Vwẹ Uko Siẹrẹ Ẹwẹn Mẹ da Kuọrọn ?
( Ni IYONO RẸ BAIBOL > ẸKPAHỌNPHIYỌ RẸ ENỌ RẸ BAIBOL NA )
UYOVWINROTA RẸ ỌBE NA | DIESORỌ A VWỌ DIA OHWO RẸ UYOTA ?
Hitoshi ruiruo vwẹ ọfisi rọ vwẹrote ekpu igho rẹ ikọpini ọvo vwẹ Japan .
Ọke ro vwo si iyẹnrẹn rẹ obo ra ghwọrọ igho wan vwọ kẹ ọga rọyen , ọga na da vuẹ nẹ ofori nẹ o gun efian phiyọ .
Hitoshi da vuẹ nẹ ẹwẹn obrorhiẹn rọyen rhọnvwephiyọ uruemu tiọyena - a .
Ọga na da vuẹ Hitoshi nẹ ọ cha djẹ nẹ iruo , ukuotọ rọyen , ọ da ghene djẹ .
Emeranvwe evo vwọ wan nu , ofu de rhi dje Hitoshi kidie o roro sẹ ọ ghene sa mrẹ iruo ọfa .
Kerẹ udje , rọ vwọ guọnọ iruo ọvo , Hitoshi da vuẹ ọga rẹ iruo na nẹ ọyen che se vwobọ vwẹ iruo rẹ iwayo - o .
Ọga na da vuẹ nẹ , “ Uruemu wẹn fẹnẹ ọ rẹ ihwo efa ! ”
Ihwo rẹ orua vẹ igbeyan rẹ Hitoshi da vuẹ nẹ ọ gbomavwra orhiẹn ro bruru rọ vwọ dia ohwo rẹ uyota na , dedena , Hitoshi ji vwo ẹwẹn ivivẹ .
Kerẹ udje , ọ da ta , “ Ki mi roro sẹ orhiẹn mi bruru na ghene gba . ”
Ikuegbe rẹ Hitoshi na nẹrhẹ a riẹn nẹ ọ dia ihwo ejobi yen titi uruemu ra vwọ dia ohwo rẹ uyota - a .
Ihwo evo tobọ roro nẹ ra vwọ dia ohwo rẹ uyota sa so ebẹnbẹn kẹ eki yẹrẹ iruo rẹ ohwo .
Aye ọvo vwẹ South Africa da ta : “ Ihwo re ta uyota - a yen mẹ vẹ ayen gbe ruiruo , okeke me vwọ vwẹrokere ayen dia gangan ọkiọvo . ”
Idjerhe ọvo ro me titi nonẹna re vwo jẹ ohwo rẹ uyota ẹdia yen efian eguon .
Vwẹ ikpe evo re wanre na , ehiahiẹ ọvo rẹ Robert S .
Feldman rọ dia ohwo ro yono kpahen uruemu rẹ ihworakpọ vwẹ University of Massachusetts Amherst , djere nẹ asan rẹ ihwo 100 hepha , ihwo 60 yen gun efian ọ da hanvwe mamọ obọvo vwẹ ibrẹro ihwe .
Feldman tare nẹ , “ Iyẹnrẹn nana gbe ohwo unu mamọ , kidie e rhẹro rọyen nẹ efian eguon cha dia uruemu ri kẹdẹ kẹdẹ rẹ ihworakpọ - ọ . ”
Ihwo buebun guọnọre nẹ e gun efian kẹ aye - en , jẹ efian eguon vọn asan eje , ọnana rhe gbe ohwo unu ?
Diesorọ efian eguon , uji echo , vẹ iruemu rẹ jẹ ohwo rẹ uyota ẹdia efa vwọ vọn asan eje nonẹna ?
Idjerhe vọ yen jẹ ohwo rẹ uyota ẹdia vwo djobọte ihwo ejobi nonẹna ?
Ma rho , mavọ yen avwanre sa vwọ kẹnoma kẹ uruemu nana ?
UYOVWINROTA RẸ ỌBE NA | DIESORỌ A VWỌ DIA OHWO RẸ UYOTA ?
“ O vwo ẹdia ebẹnbẹn sansan re se phi kparobọ womarẹ uruemu rẹ jẹ ohwo rẹ uyota ẹdia . ” — Samantha vwẹ South Africa .
Wọ rhọnvwe phiyọ ota yena ?
Kerẹ Samantha , avwanre ejobi ji hirharoku ẹdia ọbẹnbẹn ọvo yẹrẹ ọfa jovwo re .
Oborẹ avwanre ruẹ vwẹ ẹdia tiọyena se dje oka rẹ uruemu rọ ma ghanre kẹ avwanre .
Kerẹ udje , e se dje uruemu rẹ jẹ ohwo rẹ uyota ẹdia phia ọ da dianẹ oshọ ra vwọ phọphọ oma mu avwanre .
Ẹkẹvuọvo , ihwo da rhe riẹnre , obo ri che nẹ obuko rọyen rhe , rhe che yovwi - in .
E jẹ e djunute evo .
Ẹroẹvwọsuọ nẹrhẹ oyerinkugbe gan .
Ihwo ivẹ da vwẹroso ohwohwo , ubiudu rayen ko totọ .
Ẹkẹvuọvo , a cha sa vwẹroso ohwo kpregede - e .
Ẹroẹvwọsuọ guọnọ ọke , omaevwoze , kugbe ra vwọ ta uyota kẹ ohwohwo .
Ẹkẹvuọvo , a sa guọghọ ẹroẹvwọsuọ tiọyena womarẹ uruemu rẹ jẹ ohwo rẹ uyota ẹdia .
Ọ bẹn ra sa vwọ rhoma vwẹroso ohwo siẹrẹ a da guọghọ nu .
Ugbeyan wẹn phiẹn wẹ jovwo re ?
Ọ da dia ọtiọyen , mavọ oma ru we ?
Ọkiọvo , ọ da wẹ mamọ , wọ je tobọ roro nẹ e ku we phiyotọ .
Wo de roro ọtiọyen , ọ chọre - e .
Aphro herọ - ọ , uruemu rẹ jẹ ohwo rẹ uyota ẹdia sa guọghọ omamọ rẹ oyerinkugbe .
Ehahiẹ rẹ Robert Innes rọ dia ọgbaerianriẹn ro yono kpahen ekiẹchuọ ( economics ) vwẹ University of California , tare nẹ , “ uruemu rẹ jẹ ohwo rẹ uyota ẹdia pho muẹ ohwo . ”
Ọtiọyena , e se vwo dje ọga ro pho muẹ ohwo .



Wẹ vẹ ohwo rọ phiẹn ihwo de vwo oyerinkugbe , ọ sa nẹrhẹ uruemu rẹ jẹ ohwo rẹ uyota ẹdia “ pho mu ” we .



Mavọ wọ sa vwọ kẹnoma kẹ uruemu nana ?


Baibol na sa chọn wẹ uko .

Biko roro kpahen iyono rẹ Baibol evo .

UYOVWINROTA RẸ ỌBE NA | DIESORỌ A VWỌ DIA OHWO RẸ UYOTA ?
“ Kidie o mu avwanre ẹro nẹ evun rẹ avwanre pha phẹphẹ , re guọnọ ruẹ emu rẹ ọghọ vwi kemu kemu ejobi . ” — Hibru 13 : 18 .
Ọkiọvo vwevunrẹ Baibol na , ubiota rẹ Grik ra fan kpo “ emu rẹ ọghọ ” yẹrẹ ra vwọ dia ohwo rẹ uyota na , mudiaphiyọ “ orọnvwọn ro yovwirin mamọ . ”
O ji se churobọ si omamọ rẹ uruemu .
Pọl tare nẹ , “ ruẹ emu rẹ ọghọ vwi kemu kemu ejobi . ” Inenikristi reyọ ota nana ghanghanre .
Die yen ọnana churobọ si ?
Ihwo buebun nẹ oma rayen vwẹ ughegbe tavwen ayen ki nẹ uwevwin vwẹ urhiọke .
Diesorọ ?
Kidie ayen guọnọ riẹn sẹ osẹnvwe rayen shephiyọ .
Ẹkẹvuọvo , o vwo orọnvwọn ọvo rọ ma ghanre vrẹ irhuon vẹ osẹnvwe .
Vwọrẹ uyota , ohwo rẹ avwanre hepha vwẹ obevun se toroba yẹrẹ miovwo irhuon rẹ avwanre .
Baibol na tarọ nẹ umiovwo hẹ evunrẹ ẹwẹn rẹ avwanre .
Jẹnẹsis 8 : 21 da tanẹ , “ Kidie iroro rẹ evun rọye nẹ ọke - emọ rhe pha brabra . ”
Ọtiọyena , ofori nẹ a họnre vwọso jẹgba romobọ a ke sa dia ohwo rẹ uyota .
Ọyinkọn Pọl djisẹ rẹ obo ro nene jẹgba romobọ rọyen muabọ , ọ da ta : “ Kidie oma rẹ urhi rẹ Ọghẹnẹ vwerha ovwẹ , vwẹ obo otọ rẹ evun mẹ , ẹkẹvuọvo me rhe mrẹ urhi ọfa vwẹ ekuakua rẹ oma mẹ ro nene urhi rẹ udu mẹ họnra rọ vwẹ ovwẹ ru ọviẹn kẹ urhi rẹ umwemwu rọ hẹ evun rẹ ekuakua rẹ oma mẹ . ” — Rom 7 : 22 , 23 .
Kerẹ udje , siẹrẹ avwanre de vwo ẹwẹn re vwo ru obo re brare , vẹ urhurusivwe re vwo jẹ ohwo rẹ uyota ẹdia , ofori nẹ a vwẹ uphẹn kẹ ẹwẹn yena nẹ o sun avwanre - e .
Avwanre yen vwo ojẹ na .
Avwanre da sen ẹwẹn ọbrabra nana , ka sa dia ihwo rẹ uyota dede nẹ uruemu nana kanre akpọ na .
Ra vwọ dia ohwo rẹ uyota guọnọ omamọ rẹ uruemu .
Ọ da ohwo mamọ nẹ ihwo ghwọrọ ọke buebun phiyọ osẹnvwe rayen vwọ vrẹ omamọ uruemu .
Fikirẹ ọtiọyena , ayen guomariase nẹ ẹdia rẹ ayen hepha yen nẹrhẹ ayen jẹ ohwo rẹ uyota ẹdia .
Ọbe re se The ( Honest ) Truth About Dishonesty djisẹ rọyen ọtiọna : “ Avwanre gun efian te ẹdia rẹ avwanre de roro nẹ avwanre jẹ ihwo rẹ uyota . ”
Ọ vwọ dia ọtiọyena , o vwo orọnvwọn rọ sa chọn avwanre uko vwọ riẹn sẹ e se guomariase kpahen re vwo jẹ ohwo rẹ uyota ẹdia ?
E , ọ herọ .
Ihwo buebun vwẹ akpọ na rhe riẹnre nẹ Baibol na sa chọn avwanre uko vwẹ ẹdia nana .
Baibol na djunute omamọ uruemu ra mrẹ vwo dje - e .
( Une Rẹ Ejiro 19 : 7 ) Ọ kẹ avwanre uchebro ro shekpahen akpeyeren rẹ orua , iruo , uruemu , kugbe oyerinkugbe rẹ avwanre vẹ Ọghẹnẹ .
Uchebro rọhẹ Baibol na kpo awanre - e .
Kohwo kohwo sa reyọ ayen vwo ruiruo .
Siẹrẹ e de se Baibol na , roro kpahen obo rọ tare , je reyọ vwo ruiruo , kọ sa chọn avwanre uko vwọ dia ihwo rẹ uyota kugbe ihwo rẹ ọsoso .
Dedena , e ki se phi ohọnre nana kparobọ , a je guọnọ orọnvwọn ọfa vwọ vrẹ erianriẹn rẹ Baibol .
Kidie akpọ nana vọnre vẹ uruemu ọbrabra , ọtiọyena kọ riẹriẹ avwanre vwọ vwẹrokere uruemu ọtiọyena .
Kọyensorọ o vwo fo nẹ a nẹrhovwo kẹ ukẹcha rẹ Ọghẹnẹ .
( Filipae 4 : 6 , 7 , 13 ) Ọnana cha nẹrhẹ e fiudugberi vwo ru obo ri yoma , je dia ihwo rẹ uyota ọkieje .
Hitoshi ra ta ota kpahen vwẹ uyovwinrota rẹsosuọ rẹ ọbe nana , mrẹ erere kidie a rhe riẹn phiyọ ohwo rẹ uyota .
Enẹna , ọ wiowian kẹ ohwo ro vwo ọdavwaro kpahen uruemu rọyen na .
Hitoshi da ta : “ Oma vwerhen ovwẹ me vwọ mrẹ iruo rọ nẹrhẹ me sa sẹro rẹ omamọ rẹ ẹwẹn obrorhiẹn mẹ . ”
Ọtiọyen ọ je hepha vwọ kẹ ihwo efa .
Roro kpahen udje rẹ ihwo evo re mrẹ erere kidie ayen yan nene iji rẹ Baibol na rọ tare nẹ , e ru “ emu rẹ ọghọ vwi kemu kemu ejobi . ”
“ Ọke me vwọ hẹ ẹgbukpe 13 , me da djẹ nẹ isikuru ra vwomaba iji .
Ọtiọyena , iwayo mi vwo vwo erọnvwọn buebun ri mi vwori .
Ọke vwọ yanran na , me da rhe rọvwọn , mẹvwẹ vẹ ọshare mẹ da ton uyono rẹ Baibol phiyọ vẹ Iseri ri Jihova .
Avwanre de rhi yono nẹ Jihova * vwo utuoma kpahen uruemu rẹ iwayo , ọtiọyena avwanre de wene akpeyeren rẹ avwanre .
Vwẹ ukpe rẹ 1990 , avwanre da rhe vwomakpahotọ kẹ Jihova , ji bromaphiyame kerẹ Iseri ri Jihova . ” — Isẹ 6 : 16 - 19 .
“ Vwẹ ọke ọvo rọ wanre , erọnvwọn re chori yen vọn uwevwin mẹ , enẹna , mi siobọnu erọnvwọn tiọyena re , mi de rhi vwo ẹwẹn obrorhiẹn rọ fonro .
Mi de roro kpahen ikpe buebun rẹ me vwọ dia ohwo rẹ iwayo , ke me kpẹvwẹ Jihova fikirẹ arodọnvwẹ rọyen .
Asaọkiephana , me vwerhẹn omamọ ovwerhẹn kidie me riẹnre nẹ oma mẹ vwerhen Jihova . ” — Cheryl vwẹ Ireland .
“ Ọga mẹ vwọ riẹn nẹ me sen igho rẹ ọneki ọvo vwọ jẹ udi kẹ vwẹ , ọ da ta : ‘ Ọghẹnẹ wẹn ru uwe phiyọ ohwo ra sa vwẹroso !
Ọghẹnẹ vwẹ owẹ ghare ikọpini na . ’
Ra vwọ dia ohwo rẹ uyota nẹrhẹ ovwẹ vwo omamọ rẹ ẹwẹn obrorhiẹn vwẹ obaro rẹ Jihova Ọghẹnẹ .
Ọ je nẹrhẹ me sa chọn orua mẹ vẹ ihwo efa uko vwọ dia ihwo rẹ uyota . ” — Sonny vwẹ Hong Kong .
“ Mẹvwẹ ohwo rode vwẹ ibanki rode ọvo .
Vwẹ iruo nana , ra vwọ dia ohwo rẹ uyota bẹn kidie a guọnọ efe .
Ẹwẹn ro rhe ihwo buebun yen , ‘ Die yen chọre siẹrẹ ohwo de ru imiwayo vwo fe ? ’
Ẹkẹvuọvo , kidie nẹ mẹvwẹ ohwo rẹ uyota , mi vwo ẹwẹn re dọe .
Mi brorhiẹn rẹ me vwọ dia ohwo rẹ uyota , otorobo ri che norhe - e .
Ihwo ri mi ruiruo kẹ , riẹnre nẹ mi che se gun efian kẹ aye - en . ” — Tom vwẹ United States .
“ Ọga mẹ vuẹ vwẹ nẹ mi gun efian kpahen erọnvwọn evo ri ghwruru vwẹ iruo rẹ avwanre , ẹkẹvuọvo me senre .
Re vwo mu iji na nu , ọga mẹ da kpẹvwẹ ovwẹ mamọ me vwọ dia ohwo rẹ uyota .
A guọnọ uduefiogbere a ke sa dia ohwo rẹ uyota vwevunrẹ akpọ nana .
Ukuotọ rọyen , ihwo ke sa vwẹroso , ji muọghọ kẹ avwanre . ” — Kaori vwẹ Japan .
Omamọ rẹ ẹwẹn obrorhiẹn , ẹwẹn re dọe , kugbe ọghọ , djerephia nẹ ra vwọ dia ohwo rẹ uyota vọnre vẹ erere .
Ọ dia ọtiọyen ?
Jihova yen odẹ rẹ Ọghẹnẹ kirobo ra mrẹrẹ vwẹ Baibol na .
AGHWANRE RẸ ỌKE AWANRE RE SE VWO RUIRUO NONẸNA
UCHEBRO RẸ BAIBOL NA : “ Wọ rua ẹnwan kẹ oma wẹ - ẹn . ” — Matiu 6 : 25 .
Die yen ọnana mudiaphiyọ ?
Jesu ta eta nana vwevunrẹ Ota rọ tare vwẹ enu Ugbenu na .
Kirobo rẹ ọbe ọvo rọ fan eta rẹ Baibol tare , ubiota rẹ Grik ra fan kpo “ ẹnwan ” na mudiaphiyọ “ oborẹ ohworakpọ ruẹ siẹrẹ ọ da hẹ ẹdia rẹ ọbẹnvwẹ , owẹnvwe , yẹrẹ o de hirharoku ebẹnbẹn efa vwẹ akpeyeren rọyen . ”
Ẹnwan churobọ si re vwo roro iroro ọgangan kpahen oborẹ obaro na sa dia .
Ọ dia obo re chọre e vwo roro kpahen obo ra re kugbe ọdavwẹ rẹ ihwo avwanre - e .
( Filipae 2 : 20 ) Ẹkẹvuọvo , Jesu vwọ tanẹ , “ wọ gbe ro enwan ” na - a , ọ vwẹ uchebro kẹ idibo rọyen nẹ ayen kẹnoma kẹ iroro ọgangan , oshọ ọgangan kpahen odẹ ọchana rọ sa nẹrhẹ aghọghọ rẹ nonẹ va ayen abọ . — Matiu 6 : 31 , 34 .
E se vwo ruiruo nonẹna ?
Ọyen emu aghwanre e vwo nene uchebro rẹ Jesu na .
Diesorọ ?
Ẹbe evo djerephia nẹ ohwo de roro iroro ọgangan , ọ nẹrhẹ ikẹn rehẹ afọnrhe na wiowian ọkeneje , “ ẹdia nana sa so ega kerẹ ora rẹ evun , ọga rẹ ubuidu , vẹ ubrẹwẹn . ”
Jesu vuẹ avwanre oboresorọ a vwọ kẹnoma kẹ ẹnwan : Ọyen ọke ẹghwọrọ .
Jesu da nọ onọ ọvo : “ Kono re sa ro ẹnwan ro de se bru emerha ba ugrogro rọye ? ”
( Matiu 6 : 27 ) A da tẹnrovi ẹnwan , o che se phi ibrẹro ọvo vwọba akpeyeren rẹ avwanre - e , yẹrẹ rhuẹrẹ ẹdia na phiyọ - ọ .
Ọke buebun , oborẹ avwanre djoshọ rọyen na tobọ phia - a .
Ọgbaerianriẹn ọvo da ta : “ Ẹnwan rẹ oborẹ odẹ ọchana cha dia , ọyen ọke ẹghwọrọ , ọke buebun odẹ ọchana tobọ yovwẹn vrẹ obo ra rhẹro rọyen . ”
Mavọ a sa vwọ kẹnoma kẹ ẹnwan ?
Ẹsosuọ , vwẹroso Ọghẹnẹ .
Ọ da dianẹ Ọghẹnẹ ghẹrẹ emephran na , o ji ru idodo na yoyovwin , ọ rha sa vwẹ obo ra guọnọre vwọ kẹ ihworakpọ ri phi ẹga rọyen phiyọ ẹdia ẹsosuọ vwẹ akpọ rayen ?
( Matiu 6 : 25 , 26 , 28 - 30 ) Ọrivẹ , ọvuọvo yen a nọ erhi .
Jesu da ta nẹ , “ Eriyin na ovwan gbe ro ẹnwan kpahe odẹ - ẹ , kidie odẹ re ro ẹnwan rẹ oma roye . ”
Ọ diẹ uyota nẹ e jẹ “ ukpokpogho rẹ ẹdẹ na te kẹ ẹdẹ na ” ? — Matiu 6 : 34 .
E de nene uchebro rẹ Jesu na , ka sa kẹnoma kẹ ekuoma rẹ ẹnwan sa sua .
Vwọba , ke che vwo ẹwẹn rẹ doe , oborẹ Baibol na seri nẹ , “ ufuoma rẹ Ọghẹnẹ . ” — Filipae 4 : 6 , 7 .
© 2016 Watch Tower Bible and Tract Society of Pennsylvania





A shẹ ọbe nana - a .
Ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
Iyovwinreta
Ọ Chọre E Vwo Vweri ?
4
Obo Wo Se Vwo Yerin Ghene Uvweri 4
Uchebro Vwọ kẹ Ihwo Rehẹ Ẹdia rẹ Uvweri 6
Ihwo ri Ghwuru na Cha Rhoma Dia !
7
Rhuẹrẹ Ẹghwọ Phiyọ vẹ Ẹwẹn rẹ Ẹguọnọ
“ Ovwan . . .
Yanran re we re Yono Ihwo rẹ Akpọ na Ejobi ”
Mavọ Wo Brorhiẹn Romobọ Wẹn Wan ?
Baibol na Ji Wene Akpeyeren Wẹn ?
Mrẹ Erere Gbidiki Vwo nẹ Ọrhuẹrẹphiyotọ rẹ Emu rẹ Ẹwẹn rẹ Jihova
UYOVWINROTA RẸ ỌBE NA
“ Ọghẹnẹ yen riẹn oboresorọ , ugbeyan mẹ . . . .
Wọ . . . viẹ - ẹ . ”
A ta eta nana phiyọ orhọ rẹ aye ọvo re se Bebe , vwẹ ughworivwin rẹ ọsẹ rọyen , ro ghwu vwẹ asidẹnti .
Bebe vẹ ọsẹ rọyen kpẹkpẹre mamọ .
Ugbeyan rọ nabọ vwo ọdavwẹ rẹ orua rọyen , yen ta eta nana , ẹkẹvuọvo eta nana rhoma hra ẹwẹn rọyen ukperẹ e vwọ dia uchebro vwọ kẹ .
Kọke kọke yen ọ vwọ vuẹ oma rọyen nẹ , “ O rhe ghwu kakaka - a . ”
Ikpe evo vwọ wan nu , ọke rẹ Bebe vwo si ikuegbe rẹ ughwu na , ka rhe mrẹvughe nẹ ọ jehẹ ẹdia rẹ uvweri na .
Kirobo rẹ Bebe rhe mrẹvughe , ọ sa reyọ ọke ogrongron e ki se yerin ghene uvweri , ma rho ọ da dianẹ ohwo ro ghwuru na nabọ kẹrẹ avwanre mamọ .
Vwevunrẹ Baibol na , e djisẹ rẹ ughwu kerẹ “ ọvweghrẹ ra ka uko . ”
( 1 Kọrẹnt 15 : 26 ) Vwẹ ọke ra rhẹro rọye - en , ohwo rẹ avwanre vwo ẹguọnọ kpahen sa va avwanre abọ , o vwo emuvuọvo rọ sa dobọ rẹ ughwu jẹ - ẹ , ohwo se ghwẹ kpregede .
O vwo ohwo vuọvo rọ sa vrabọ rẹ ọmiaovwẹ rọ sua - a .
Ọtiọyena , ọ bẹn re vwo yerin ghene ughwu vẹ uvweri ro no cha .
Ọkiọvo wọ sa nọ oma wẹn : ‘ Mavọ yen uvweri na kri te ?
Mavọ yen ohwo se vwo yerin ghene uvweri ?
Mavọ me sa vwọ vwẹ uchebro kẹ ihwo rehẹ ẹdia rẹ uvweri ?
Iphiẹrophiyọ herọ vwọ kẹ ihwo ri ghwuru ? ’
UYOVWINROTA RẸ ỌBE NA | OHWO RE VWO ẸGUỌNỌ KPAHEN DE GHWU
Wọ muọga vwẹ ọmọke krẹn dẹvure ?
Ọ sa dianẹ wọ fobọ vrẹ nẹ enu rẹ ọga na , ọkiọvo ọ je chọrowẹro re .
Jẹ , ọ dia ọtiọyen uvweri hepha - a .
Alan Wolfelt rọ dia ohwo ro yono ọbe kodo , de si vwẹ ọbe re se Healing a Spouse’s Grieving Heart : “ A sa ‘ kpairoro ’ vrẹ uvweri - i , ” ẹkẹvuọvo ọ da je ta : “ Ọke vwọ yanran na , ẹwẹn wẹn se kpotọ womarẹ ukẹcha rẹ ihwo efa . ”
Kerẹ udje , roro kpahen oborẹ Ebraham ruru ọke rẹ aye rọyen vwo ghwu .
Baibol na tare nẹ , “ Ebraham de vweri Sera ọ da viẹ kẹ . ”
Ota yena , “ Ebraham de vweri ” na , mudiaphiyọ nẹ ọke wanvrẹ o ki se yerin ghene uvweri na .
* Ohwo ọfa yen Jekọp , ra phiẹnre nẹ eranvwe rọ djoma hwe ọmọ rọyen Josẹf .
Jekọp vwere ọmọ rọyen na “ ẹdẹ buebu , ” te asan rẹ orua rọyen se bruche - e .
Jekọp ji vwere ughwu rẹ ọmọ rọyen na vwẹ ikpe buebun . — Jẹnẹsis 23 : 2 ; 37 : 34 , 35 ; 42 : 36 ; 45 : 28 .
Ebraham vwere uvweri ọke rẹ Sera vwo ghwu
Nonẹna , ọtiọyen ọ je hepha kẹ ihwo ri vwere uvweri siẹrẹ ohwo rọ kẹrẹ ayen de ghwu .
E jẹ a ta ota kpahen ihwo ivẹ .
“ Ọshare mẹ , Robert , ghwuru vwẹ July 9 , 2008 .
Urhiọke rẹ ẹdẹ rẹ asidẹnti na phiare na fẹnẹ ẹdẹ efa - a .
Kirobo ro ruẹ jovwo , avwanre da riemu nu , ọ gbane ovwẹ , avwanre me fiọnfiọn unu , je vuẹ ohwohwo nẹ ‘ mi vwo ẹguọnọ wẹ . ’
Ẹgbukpe esan wanre , jẹ ọ je da vwẹ mamọ .
Ọshare mẹ na cha sa chọrovwẹro bẹdẹ - ẹ . ” — Gail , rọhẹ ẹgbukpe 60 .
“ Dede nẹ aye mẹ vwo ghwu na , ọ vrẹ ẹgbukpe 18 re , jẹ ọ je da vwẹ , mi ji vwere .
Siẹrẹ me da mrẹ orọnvwọn oyoyovwin rẹ Ọghẹnẹ mare , ke me karophiyọ aye mẹ , oborẹ oma rha vwerhọn te ọ da dianẹ ọ hẹ etinẹ . ” — Etienne , rọhẹ ẹgbukpe 84 .
Vwọrẹ uyota , uvweri so ọmiaovwẹ ogrongron vwọ kẹ ohworakpọ .
Dohwo dobo ro vwerẹ wan , ọtiọyena , o rhe fo ra vwọ vwẹ ihwo vwo guẹdjọ fikirẹ oborẹ ayen vwere uvweri wa - an .
Uvweri avwanre da tobọ gan dede , ofori nẹ e brorhiẹn hwe oma - a .
Mavọ yen e se vwo yerin ghene uvweri ?
Ọmọ rẹ Ebraham re se Aizik ji vwere uvweri ọke grongron .
O vwere oni rọyen , Sera , ẹgbukpe erha ro vwo ghwu nu . — Jẹnẹsis 24 : 67 .
UYOVWINROTA RẸ ỌBE NA | OHWO RE VWO ẸGUỌNỌ KPAHEN DE GHWU
Uchebro buebun herọ kpahen ota nana .
Ẹkẹvuọvo , ọ dia eje yen sa chọn ohwo uko - o .
Kerẹ udje , evo sa vuẹ wẹ nẹ wọ viẹ - ẹ yẹrẹ dion phiyọ oma .
Efa sa vuẹ wẹ nẹ wọ viẹ gangan ji beroma .
Baibol na vwẹ ubiẹro abavo vwo ni ẹdia nana , egbaerianriẹn buebun je vwẹ oka rẹ ubiẹro yena vwo no nonẹna .
Vwẹ ẹkuotọ evo , ihwo niro nẹ ọshare viẹ - ẹ .
Jẹ , o ghini fo nẹ a vuoma rẹ oviẹ , tobọ vwẹ azagba ?
Egbaerianriẹn ri yono kpahen oma rẹ ohworakpọ tare nẹ oviẹ ọyen ẹbẹre ọvo rẹ uvweri .
Vwọba , oviẹ sa chọn wẹ uko vwo yerin ghene uvweri na dede nẹ ughwu rẹ ohwo na da wẹ mamọ .
Re vwo din uvweri phiyọ oma sa so omaẹkuọn ukperẹ erhuvwu .
Ihwo tanẹ ofori ra vwọ viẹ - ẹ yẹrẹ ọshare viẹ - ẹ , ẹkẹvuọvo , Baibol na rhọnvwephiyọ ota nana - a .
E jẹ e roro kpahen udje rẹ Jesu .
Ọ viẹre vwẹ azagba , dede nẹ o vwo ẹgba rọ vwọ rhọvwọn ugbeyan rọyen , Lazarọs nẹ ushi ! — Jọn 11 : 33 - 35 .
Ọke buebun , ophu se mu ohwo ro vwere uvweri , ma rho ohwo na de ghwu kpregede .
O vwo erọnvwọn buebun re sa nẹrhẹ ophu mu ohwo na , kerẹ udje , ohwo ro muọghọ kẹ da ta erharhe eta vwọ kẹ .
Ọshare ọvo vwẹ South Africa re se Mike da ta : “ Ọsẹ mẹ ghwuru ọke me vwọ hẹ ẹgbukpe 14 .
Vwevunrẹ ughworivwin na , olori ẹga rẹ Anglican da tanẹ Ọghẹnẹ guọnọ emamọ ihwo , ọtiọyena , kọ fobọ reyọ ayen .
* Ọnana da nẹrhẹ ophu mu vwe kidie avwanre guọnọ ukẹcha rọyen mamọ .
Ẹgbukpe 63 wanre , jẹ ọ je da vwẹ mamọ . ”
Kẹ ẹwẹn rẹ abe vwo ?
Ohwo rọhẹ ẹdia rẹ uvweri se roro nẹ , ‘ O rhe ghwu - u , ọ da dianẹ mi ru enẹ yẹrẹ enẹ , ’ ma rho ọ da dianẹ o ghwuru kpregede .
Yẹrẹ ọ da dianẹ wẹ vẹ ohwo na vwo ẹghwọ o ki ghwu .
Ọnana sa nẹrhẹ ẹwẹn rẹ abe na rhoma ganphiyọ .
Ọ da dianẹ ophu vẹ ẹwẹn rẹ abe kpokpo uwe , wo dion phiyọ oma - a .
Ukperẹ ọtiọyen , ta ota kẹ omamọ rẹ ugbeyan rọ sa kerhọ wẹ je kẹ wẹ imuẹro nẹ ẹwẹn ro rhe we na ghwa chọ - ọ .
Baibol na karophiyọ avwanre nẹ , “ Igbeyan vwo ẹguọnọ kpahe ohwo kọke kọke , e vwiẹ oniọvo kpahe ohwo fiki rẹ ẹdoja . ” — Isẹ 17 : 17 .
Jihova Ọghẹnẹ rọ ma avwanre yen Ugbeyan rọ ma rho rẹ ohwo rọhẹ ẹdia uvweri se vwo .
Ta ọdavwẹ wẹn eje vwọ kẹ womarẹ ẹrhovwo , kidie “ ọye re vwẹ ẹro te we . ”
( 1 Pita 5 : 7 ) Vwọba , o ve kẹ avwanre nẹ ihwo ri ru ọtiọyen , ẹwẹn rayen che totọ womarẹ “ ufuoma rẹ Ọghẹnẹ rọ nọ ẹruọ ejobi . ”
( Filipae 4 : 6 , 7 ) Rhiabọreyọ ukẹcha rẹ Ọghẹnẹ womarẹ Baibol na .
Si ẹkpo rẹ Baibol re sa kẹ wẹ uchebro phiyotọ .
( Ni ekpeti na . )
Wọ sa tobọ riẹn evo kwuyovwin .
Enana sa vwẹ ukẹcha kẹ wẹ ma rho vwẹ ason wẹ ọvo da herọ , wọ da je mrẹ bẹnbẹn wọ vwọ vwerhẹn . — Aizaya 57 : 15 .
O krinọ - ọ na , ikansa de hwe aye rẹ ọshare ọvo ro te ẹgbukpe 40 re , rẹ avwanre che se nẹ Jack .
Jack da tanẹ ọkiọvo ọ mrẹ oma rọyen vwẹ ẹdia rẹ ọruvwohwo .
Ẹkẹvuọvo , ẹrhovwo chọn rọ uko .
Ọ da ta : “ Me da nẹrhovwo rhe Jihova , me rha mrẹ oma mẹ vwẹ ẹdia rẹ ọruvwohwo - o .
Ọke buebun mi de vrẹn vwẹ uherevie rẹ ason , ovwerhẹn rhe sun uvwe - e .
Jẹ mi de se , ji roro kpahen ẹkpo rẹ Baibol ri se bru uvwe uche , me da je ta ọdavwẹ mẹ kẹ Jihova womarẹ ẹrhovwo , ẹwẹn mẹ ko totọ doe , ke me mrẹ ufuoma vwẹ ubiudu mẹ , ọke yena , ovwerhẹn kọ rhoma sun uvwe . ”
Eghene aye ọvo herọ re se Vanessa , rẹ ọga hwe oni rọyen .
O ji rhiẹromrẹ ẹgba rẹ ẹrhovwo .
Ọ da ta : “ Ọke rẹ ofu de dje vwe , ki mi se odẹ rẹ Ọghẹnẹ , je me viẹ .
Jihova kerhọ rẹ ẹrhovwo mẹ , ọ je kẹ vwẹ ẹgba me guọnọre ọkieje . ”
Ibruche evo tare nẹ ofori rẹ ihwo rehẹ ẹdia uvweri chọn ihwo efa uko yẹrẹ vwomakpahotọ vwọ kẹ owian vwẹ ekogho rayen .
Ọnana cha kẹ ayen omavwerhovwẹn vẹ urovwoma vwẹ ẹdia rẹ uvweri na .
( Iruo Rẹ Iyinkọn Na 20 : 35 ) Inenikristi buebun rehẹ ẹdia rẹ uvweri chọn ihwo uko . Ọnana nẹrhẹ ẹwẹn rayen gan . — 2 Kọrẹnt 1 : 3 , 4 .
Ọnana dia uyono rẹ Baibol na - a .
Baibol na vuẹ avwanre erọnvwọn erha re so ughwu . — Aghwoghwo 9 : 11 ; Jọn 8 : 44 ; Rom 5 : 12 .
Ọghẹnẹ vwo ọdavwẹ wẹ siẹrẹ wọ da hẹ ẹdia rẹ ọmiaovwẹ . — Une Rẹ Ejiro 55 : 22 ; 1 Pita 5 : 7 .
Ọghẹnẹ nabọ kerhọ kẹ ẹrhovwo rẹ idibo rọyen . — Une Rẹ Ejiro 86 : 5 ; 1 Tẹsalonaika 5 : 17 .
Ọ da Ọghẹnẹ mamọ siẹrẹ ohwo de ghwu . — Job 14 : 13 - 15 .
Ọghẹnẹ veri nẹ ọyen cha rhọvwọn ihwo ri ghwuru nẹ ushi . — Aizaya 26 : 19 ; Jọn 5 : 28 , 29 .
UYOVWINROTA RẸ ỌBE NA | OHWO RE VWO ẸGUỌNỌ KPAHEN DE GHWU
Ohwo rọ kẹrẹ owẹ hẹ ẹdia rẹ uvweri , jẹ wo se ru emuvuọvo vwọ chọn uko - o .
Wọ mrẹ oma wẹn vwẹ ẹdia nana jovwo re ?
Ọkiọvo , avwanre riẹn obo ra ta yẹrẹ obo re ru - u , kẹ avwanre di fotovwin .
Ẹkẹvuọvo , o vwo erọnvwọn evo re se ru vwọ chọn ohwo na uko .
Ọke buebun , oborẹ ayen ghwa guọnọ ọyen ayen vwọ mrẹ wẹ , ji nyo eta kerẹ , “ Ọ da vwẹ mamọ . ”
Vwẹ ẹkuotọ sansan , idjerhe ọvo re vwo dje ọdavwẹ phia , ọyen ra vwọ gbane ohwo na yẹrẹ ghwa abọ kpahen igabọ rọyen .
Ohwo rọhẹ ẹdia rẹ uvweri na da guọnọ ta ota , nabọ kerhọ kẹ vẹ erorokẹ .
Ọ rọ ma rho , wo se ru erọnvwọn evo vwọ chọn ohwo na uko , kerẹ wo vwo chere emu vwọ kẹ , je vwẹrote emọ rọyen , yẹrẹ nene yan oyan rẹ ughworivwin na , ọ da dia obo ri shephiyọ .
Enana yen a tobọ ma guọnọ vrẹ eta .
Ọke vwọ yanran na , wọ sa ta ota kpahen ohwo ro ghwuru na , tẹnrovi uruemu esiri rọyen vẹ erọnvwọn iyoyovwin ro ruru .
Eta tiọyena sa nẹrhẹ ohwo rọhẹ ẹdia rẹ uvweri na hwẹ .
Kerẹ udje , ọshare rẹ Pam re se lan ghwuru ẹgbukpe esan re wanre , Pam da ta : “ Ọkiọvo , ihwo vuẹ vwẹ erọnvwọn iyoyovwin evo rẹ ọshare mẹ ruru rẹ me riẹn kpahe - en , ọnana nẹrhẹ oma vwerhen ovwẹ . ”
Kirobo rẹ iyẹnrẹn djere , ihwo buebun rehẹ ẹdia rẹ uvweri mrẹ ukẹcha ẹsosuọ , jẹ a kpairoro vrẹ ayen siẹrẹ igbeyan rayen de rhivwin kpo nu .
Ọtiọyena , davwẹngba wo vwo se ugbeyan wẹn rọhẹ ẹdia rẹ uvweri ọkieje .
* Ọnana kẹ ayen omavwerhovwẹn kidie ọ chọn ayen uko vwo yerẹn ghene uvweri na .
Roro kpahen udje rẹ eghene aye re se Kaori , ohwo rẹ Japan . Ughwu rẹ oni rọyen nẹrhẹ ubiudu rọyen hra totọ , emeranvwe 15 vwọ wan nu , oniọvo rọyen de rhe ghwu .
Ẹkẹvuọvo , igbeyan rọyen vwẹ ukẹcha kẹ ọkeneje .
Ọvo usun rẹ igbeyan na ọyen mama ọvo re se Ritsuko .
Kaori da ta : “ Vwọrẹ uyota , oma vwerhen ovwẹ - ẹ .
Me guọnọ nẹ ohwo vuọvo reyọ ẹdia rẹ oni mẹ - ẹ , jẹ me je vwẹ ẹro roro nẹ ohwo vuọvo sa reyọ ẹdia rọye - en .
Ẹkẹvuọvo , uruemu rẹ mama nana , nẹrhẹ ovwẹ nabọ sikẹrẹ kpẹkpẹkpẹ .
Kudughwrẹn kudughwrẹn , ọyen avwanre vwo kpo uyono vẹ aghwoghwo kuẹgbe .
O durhie uvwe kpo uwevwin rọyen ra da iti , yẹrẹ o mu emu bru uvwe cha , o ji si ileta yẹrẹ ikadi rhe vwe ọke buebun .
Uruemu rẹ mama nana , djobọte vwe mamọ . ”
Oni rẹ Kaori vwo ghwu na , o te ẹgbukpe ihwivẹ re . Asaọkiephana , Kaori vẹ ọshare rọyen ghwoghwo ota rẹ Ọghẹnẹ ọkieje .
Kaori da ta : “ Ọkieje yen me je vwọ mrẹ ẹguọnọ rẹ mama na vwo kpahen ovwẹ .
Mi de rhivwin kpo , me kọn bro ra ọkieje , je riavwerhen rẹ oyerinkugbe rọyen . ”
Ohwo ọfa rọ je mrẹ erere vwo nẹ ukẹcha rẹ ọkieje , yen Poli , rọ dia Oseri rẹ Jihova vwẹ Cyprus .
Ọshare rẹ Poli re se Sozos , ọyen ọkpako rẹ ukoko , ro vwo omamọ rẹ uruemu . Ọkieje yen o vwo durhie emọphrorivwin vẹ eyauku cha uwevwin rayen , kẹ ayen riemu , ji gbikun kuẹgbe .
( Jems 1 : 27 ) Ọ da ohwo mamọ nẹ , ọke rẹ Sozos vwọ hẹ ẹgbukpe 53 , ọga rẹ ubi da djẹ vwẹ afọnrhe de rhi hwe .
Poli da ta : “ Ẹgbukpe 33 yen avwanre rọvwọnre tavwen ọshare ọghanghanre mẹ ki ghwu ju vwe vwo . ”
Guọnọ idjerhe sansan wo vwo bru ihwo rehẹ ẹdia rẹ uvweri uche
Re vwo sho nu , Poli vẹ ọmọ rọyen otete re se Daniel rọhẹ ẹgbukpe 15 , da kua kpo Canada .
Ayen de rhi kuomakugbe ukoko rẹ Iseri rẹ Jihova rọhẹ asan na .
Poli vwọ karophiyọ , ọ da ta : “ Iniọvo rehẹ ukoko kpokpọ na ghwa riẹn obo re phia kẹ vwẹ vẹ ebẹnbẹn ri mi hirharoku - u .
Ẹkẹvuọvo , ayen reyọ eta rayen vwo bru avwanre uche ọkieje , ayen je vwẹ ukẹcha kẹ avwanre .
Ukẹcha nana ghanre mamọ ma rho vwẹ ọke yena rẹ ọmọ mẹ vwọ guọnọ ọsẹ rọyen na .
Ekpako na vwo ẹguọnọ rẹ Daniel mamọ .
Ọvo usun rayen se Daniel ọkieje siẹrẹ ayen da ra fa ibọrọ . ”
Asaọkiephana , oma vwerhen oni na vẹ ọmọ rọyen .
Vwọrẹ imuẹro , idjerhe sansan herọ ra sa vwọ vwẹ uchebro vẹ ukẹcha vwọ kẹ ihwo rehẹ ẹdia rẹ uvweri .
Iphiẹrophiyọ rọhẹ Baibol na ji se bru ayen uche .
Ihwo evo tobọ jokaphiyọ ẹdẹ rẹ ohwo na ghwuru na vwẹ ikalẹnda , rere ukpe ọfa de te , ayen se vwo bru ihwo rehẹ ẹdia rẹ uvweri na ra , ra vwẹ ukẹcha kẹ ayen vwẹ ẹdẹ yena yẹrẹ ẹdẹ na de siẹkẹrẹ .
UYOVWINROTA RẸ ỌBE NA | OHWO RE VWO ẸGUỌNỌ KPAHEN DE GHWU
Karophiyọ nẹ Gail , re djunute vwẹ ẹsosuọ yen , ke roro nẹ ọyen che se yerin ghene ughwu rẹ ọshare rọyen re se Rob na - a .
Ẹkẹvuọvo , o rhẹro rẹ ọke rọ cha vwọ mrẹ vwẹ akpọ kpokpọ rẹ Ọghẹnẹ veri na .
Gail da ta : “ Ẹkpo rẹ Baibol ro me je vwe yẹn , Ẹvwọphia 21 : 3 , 4 , ” rọ tare nẹ , “ Okpuyovwi rẹ Ọghẹnẹ ko bru ayen rhe dia ; ko ririe ameoviẹ nẹ ẹro rayen , ughwu gbe cha dia ọfa - a , eyẹ omaemuohọ eye oviẹ eyẹ odjadja ọfa - a , kidie emu rẹ awanre na wanvrẹn nure . ”
Gail da ta : “ Ive nana yen me ghwa guọnọ .
Ọ da vwẹ mamọ kẹ ihwo , rẹ ihwo rayen ghwuru jẹ ayen riẹn kpahen iphiẹrophiyọ nana - a . ”
Gail ru nene obo ro se gbuyota na , rọ vwọ vwomakpahotọ vwọ kẹ iruo aghwoghwo rẹ ota rẹ Ọghẹnẹ ọkieje , rọ vwọ vuẹ ihwo nẹ vwẹ ọke rọ cha na “ ughwu gbe cha dia ọfa - a . ”
Job vwo imuẹro nẹ ọ cha rhoma dia
Wọ sa tanẹ , ‘ Ọnana cha sa phia - a ! ’
Ẹkẹvuọvo e jẹ a fuẹrẹn udje rẹ Job .
Okpọga ọvo muro .
( Job 2 : 7 ) Dede nẹ ofu dje Job te ẹdia rẹ ughwu , jẹ o ji vwo esegbuyota nẹ Ọghẹnẹ vwẹ ogangan rọ vwọ kparọ nẹ ushi .
Vwọrẹ imuẹro ọ da ta : “ E manẹ wo sivwe nu vwe [ “ Ushi , ” NW ] vwonẹ . . .
Ko wo se , ki mi nyo we ; ku wo rhẹro rẹ iruo rẹ abọ wẹn . ”
( Job 14 : 13 , 15 ) Job riẹnre nẹ ughwu rọyen cha da Ọghẹnẹ , ọ je riẹn nẹ Ọghẹnẹ rhẹro rẹ ọke rọ cha vwọ kparọ nẹ ushi .
O rhe che kri - i , Ọghẹnẹ cha rhọvwọn Job vẹ ihwo efa buebun nẹ ushi , vwọ rhe iparadaisi vwẹ otọrakpọ na .
( Luk 23 : 42 , 43 ) Iruo Rẹ Iyinkọn Na 24 : 15 , ghwa rhọnvwephiyọ ọnana , rọ vwọ ta : “ Evrẹnushi herọ kẹ ihwo . ”
Jesu da je ta : “ Wo jẹ ọnana gbe ovwan unu - u ; kidie ọke na cha rẹ irivwi rẹ hẹ ẹvun rẹ ishi ejobi che vwo nyo urhuru rọye , ke cha yan phia . ”
( Jọn 5 : 28 , 29 ) Job che rhiẹromrẹ orugba rẹ uve nana .
Ọ cha mrẹ ọke rọ cha vwọ rhoma vwo “ ogangan rẹ emeghele ” rọyen , rẹ oma rọyen cha vwọ dia “ wọnwọn kerẹ oma rẹ emeghele ” bẹdẹ bẹdẹ .
( Job 33 : 24 , 25 ) Ọtiọyen ọ je cha dia kẹ ihwo ri dje ọdavwaro phia kpahen ọrhuẹrẹphiyotọ rẹ Ọghẹnẹ rọ vwọ rhọvwọn ihwo nẹ ushi rhe otọrakpọ na .
Ọ da dianẹ ohwo rọ kẹrẹ owẹ ghwuru jovwo re , eta re djunute vwẹ obenu na cha ghwa nẹrhẹ wọ kpairoro vrẹ uvweri na kare kare - e .
Ẹkẹvuọvo , wo de roro kpahen ive rẹ Ọghẹnẹ rehẹ Baibol na , ku wọ sa mrẹ uvi rẹ iphiẹrophiyọ vẹ ogangan wo se vwo yerin ghene . — 1 Tẹsalonaika 4 : 13 .
Wọ guọnọ riẹn emu efa kpahen obo re se vwo yerin ghene uvweri ?
Wo vwo enọ efa kerẹ , “ Diesorọ Ọghẹnẹ vwọ vwẹ uphẹn kẹ ojaẹriọ vẹ umwemwu ? ”
Biko kpo wẹbsaiti avwanre , jw.org / urh , wọ cha mrẹ ẹkpahọnphiyọ rẹ Baibol na , re sa kẹ wẹ uchebro .
Die Wo Rorori ?
Eta nana che rugba ?
“ Ọghẹnẹ . . . ko ririe ameoviẹ nẹ ẹro rayen , ughwu gbe cha dia ọfa - a . ” — Ẹvwọphia 21 : 3 , 4 .
Ọbe rẹ Uwevwin Orhẹrẹ nana djekpahen oborẹ Ọghẹnẹ che vwo ru uve yena gba vẹ obo ro mudiaphiyọ vwọ kẹ wẹ .
© 2016 Watch Tower Bible and Tract Society of Pennsylvania





A shẹ ọbe nana - a .
Ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
UYOVWINROTA RẸ ỌBE NA | DIESORỌ JESU VWỌ RIOJA , JI GHWU ?
E hwe Jesu rẹ Nazarẹt na vwẹ ukpe rẹ 33 C.E . , e gun efian nyẹ nẹ ọ riẹriẹ ihwo vwo gbevwọso usuon rẹ ẹkuotọ na , e hwere mamọ , a da je kanrọ mu urhe roja .
O ghwu ughwu rẹ odjadja .
Ẹkẹvuọvo , Ọghẹnẹ da rhọvwọn nẹ ushi , ẹdẹ 40 vwọ wan nu , Jesu de kpo odjuvwu .
Avwanre se ikuegbe rẹ oghẹresan nana vwo nẹ ẹbe ẹne ri gbikun rẹ Jesu , rehẹ Ẹbẹre rẹ Baibol na ra vwẹ Grik vwo si , re ji se Ọphọ Kpokpọ na .
Kẹ erọnvwọn nana ghene phia ?
Ọnana onọ ọghanghanre .
Ọ da dianẹ e phiare - e , kọyen esegbuyota rẹ Inenikristi rhe vwotọ - ọ , iphiẹrophiyọ rẹ arhọ ri bẹdẹ vwẹ Iparadaisi na ke jẹ evwerhẹn ghevweghe .
( 1 Kọrẹnt 15 : 14 ) Vwẹ iroro ọfa , ọ da dianẹ e phiare , kọyen ihworakpọ vwo uvi rẹ iphiẹrophiyọ , rẹ wo ji se vwo .
Ọtiọyena , ikuegbe nana ghene phia dẹn , gbanẹ ikuegbe ghevweghe ?
Vwọ fẹnẹ ikuegbe rẹ esian , ihwo ri si ẹbe ẹne ri gbikun rẹ Jesu na , nabọ djunute ẹkpo sansan rẹ ikuegbe na gbagba .
Kerẹ udje , ayen se edẹ rẹ asan kiriguo re je herọ ri te nonẹna .
Ayen ji djunute edẹ rẹ ihwo ri yerin dẹn , rẹ igbikuegbe rẹ akpọ na je nabọ riẹn . — Luk 3 : 1 , 2 , 23 .
Ihwo ri si ẹbe sansan vwẹ ẹgbukpe ujorin rẹsosuọ vẹ ọrivẹ , je ta ota kpahen Jesu .
* Oborẹ Baibol na djisẹ rẹ ehwe rẹ Jesu , ghwa rhọnvwephiyọ oborẹ ihwo rẹ Rom hwe ihwo vwẹ ọke yena .
Vwọba , a nabọ gbikun na kirobo re phiare dẹn , evo tobọ shekpahen erọnvwọn ri je fo rẹ idibo rẹ Jesu ruru .
( Matiu 26 : 56 ; Luk 22 : 24 - 26 ; Jọn 18 : 10 , 11 ) Enana eje djerephia nẹ ihwo ri si ikuegbe rẹ Jesu na , ayen ihwo rẹ uyota dẹn , oborẹ ayen ji si kpahen Jesu je nabọ gba .
Dede nẹ ihwo buebun rhọnvwere nẹ Jesu rhe akpọ na , o ji ghwu , ihwo evo phraphro kpahen evrẹnushi rọyen .
Ẹsosuọ , iyinkọn na ji tobọ vwo imuẹro nẹ Jesu vrẹnushi re - e .
( Luk 24 : 11 ) Ẹkẹvuọvo , ayen rhi segbuyota ọke rẹ ayen vẹ idibo ichekọ na vwọ mrẹ Jesu ra rhọvwọn nẹ ushi na vwẹ ọke sansan .
O tobọ vwo ọke ọvo rẹ ihwo re vrẹ 500 vwo rhiẹromrẹ . — 1 Kọrẹnt 15 : 6 .
Dede nẹ a sa kanre idibo na , ji hwe ayen , ayen fiudugberi ghwoghwo evrẹnushi rẹ Jesu kẹ ihwo eje , tobọ vwọ kẹ ihwo ri hwe Jesu .
( Iruo Rẹ Iyinkọn Na 4 : 1 - 3 , 10 , 19 , 20 ; 5 : 27 - 32 ) Ọ da dianẹ ayen vwo imuẹro nẹ Jesu vrẹnushi - i , ayen se ghini fiudugberi vwo ru aghwoghwo tiọyena ?
Vwọrẹ uyota , imuẹro rẹ evrẹnushi rẹ Jesu na yen kẹ Inenikristi oruru vwẹ akpọneje vwo nẹ ọke yena ri te nonẹna .
Ikuegbe rẹ ughwu vẹ evrẹnushi rẹ Jesu ra niyẹnrẹn rọyen vwẹ Baibol na ghene gba dẹn .
Wọ da nabọ frẹkotọ se , wo che vwo imuẹro nẹ erọnvwọn nana ghene phia .
Imuẹro wẹn na je cha nabọ ganphiyọ siẹrẹ wọ da riẹn oboresorọ e vwọ phia .
Uyovwinrota rọ vwọ kpahen ọnana che djekpahọn .
Tacitus re vwiẹre vwẹ omarẹ 55 C.E . , ji si nẹ “ Kristi , rọ dia esiri rẹ odẹ na , [ Inenikristi ] rioja mamọ vwẹ obọ rẹ Pontius Pilatus , rọ dia osun rẹ ubrakpọ ọvo vwẹ ọke rẹ usuon rẹ Tiberius . ”
Igbikuegbe evo je nabọ djunute Jesu , ihwo kerẹ Suetonius ( vwẹ ẹgbukpe ujorin ẹsosuọ ) ; Josephus , ohwo rẹ Ju ( vwẹ ẹgbukpe ujorin ẹsosuọ ) ; vẹ Pliny the Younger , osun rẹ Bithynia ( vwẹ ọtonphiyọ rẹ ẹgbukpe ujorin rivẹ ) .
Vwo nene oborẹ Jesu titi wan vwẹ akpọ na , ofori a vwọ rhẹro rọyen nẹ ẹbe efa , vwọ fẹnẹ Baibol na , cha ta ota kpahen akpeyeren vẹ evrẹnushi rọyen ?
Ọ ghwa dia ọtiọye - en .
Vwẹ iroro ọvo , e si ikuegbe rẹ Jesu na omarẹ ẹgbukpe 2,000 re wanre .
Ẹbe efa buebun re siri vwẹ ọke yena rha herọ - ọ .
( 1 Pita 1 : 24 , 25 ) A je cha sa rhẹro rẹ ihwo re vwọso Jesu ọke yena nẹ i si ẹbe re cha chọn ihwo uko vwo vwo imuẹro kpahọ - ọn .
Pita rọ dia ọvo usun rẹ iyinkọn na vwo djekpahen evrẹnushi rẹ Jesu , ọ da ta : “ Ọghẹnẹ da kparọ vrẹn vwẹ ẹdẹ rerha vwọ phia ; ọ dianẹ kẹ ihwo na ejobi - i ẹkẹvuọvo vwọ kẹ avwanre ọvo rẹ Ọghẹnẹ jẹreyọ ne dia iseri , ihwo re vẹ ọye gba re re vẹ ọye gba da vwẹ ọke ro vwo vrẹn nẹ ughwu nu . ”
( Iruo Rẹ Iyinkọn Na 10 : 40 , 41 ) Diesorọ ọ rha dia ihwo na ejobi - i ?
Ikuegbe rẹ Matiu vuẹ avwanre nẹ ilori ẹga na vwo nyo kpahen evrẹnushi rẹ Jesu , ayen de hworona rere ihwo efa vwo jẹ enyo . — Matiu 28 : 11 - 15 .
Ọnana mudiaphiyọ nẹ Jesu guọnọre nẹ ihwo nyo kpahen evrẹnushi rọyen na - a ?
Ẹjo , Pita da ta : “ Ọ da vuẹ avwanre nẹ e ghwohwo kẹ ihwo , re ji se oseri nẹ ọye ọvo Ọghẹnẹ vwo mu nẹ o guẹdjọ rẹ ihwo ekpokpọ kugbe otu ri ghwuru . ”
Inenikristi rẹ uyota ruiruo aghwoghwo nana ọke yena , ayen ji ruo nonẹna . — Iruo Rẹ Iyinkọn Na 10 : 42 .
UYOVWINROTA RẸ ỌBE NA
“ Kirobo rẹ umwemwu wan oma rẹ ohwo ọvo [ Adam ] rhe akpọ rẹ ughwu da wan oma rẹ umwemwu rhe . ” — Rom 5 : 12
“ Wọ guọnọ dia bẹdẹ ? ” A da nọ wẹ onọ yena , die wọ cha ta ?
Ẹkpahọnphiyọ rẹ ihwo buebun sa dia e , jẹ ayen roro nẹ ọ cha sa phia - a .
Ayen no nẹ ughwu , ọyen ẹbẹre ọvo rẹ akpeyeren .
E de rhe ku onọ na rhẹriẹ nẹ , “ Wo muegbe wo vwo ghwu re ? ”
Ihwo buebun cha tanẹ ẹjo .
Die yen ọnana djephia ?
Dede nẹ ojaẹriọ vọn akpọ na , avwanre guọnọ ghwu - u .
Baibol na tare nẹ Ọghẹnẹ ma ihworakpọ vẹ urhurusivwe rẹ ayen vwo yerin rhirin .
Vwọrẹ uyota , ọ da ta : “ O . . . phi iroro rẹ arhọ ri bẹdẹ phihọ evun rẹ ohwo . ” — Aghwoghwo 3 : 11 .
Ẹkẹvuọvo , avwanre vwo arhọ ri bẹdẹ asaọkiephana - a .
Kẹ die yen phiare ?
Die yen Ọghẹnẹ ru kpahen ẹdia nana re ?
Ẹkpahọnphiyọ rẹ Baibol na cha vwerhen owẹ oma , o churobọ si oboresorọ Jesu vwọ rioja , ji ghwu .
Ọbe rẹ Jẹnẹsis uyovwin 1 - 3 , vuẹ avwanre nẹ Ọghẹnẹ kẹ Adam vẹ Ivi iphiẹrophiyọ rẹ arhọ ri bẹdẹ , ọ da je vuẹ ayen oborẹ ayen ru , o se vwo te ayen obọ .
Baibol na gbikun rẹ oborẹ ayen jẹ ẹme rẹ Ọghẹnẹ enyo , ayen de ku iphiẹrophiyọ yena kufia .
Ikuegbe na pha lọlọhọ , ihwo evo tobọ no nẹ ọnana esian ghevweghe .
Ẹkẹvuọvo , Jẹnẹsis djerephia nẹ ikuegbe nana uyota dẹn kirobo rẹ ẹbe rẹ Baibol na ri gbikun rẹ akpeyeren rẹ Jesu je ta .
*
Die yen nẹ obuko rẹ jẹ ẹmenyo rẹ Adam na rhe ?
Baibol na da ta : “ Kirobo rẹ umwemwu wan oma rẹ ohwo ọvo [ Adam ] rhe akpọ rẹ ughwu da wan oma rẹ umwemwu rhe na , ọtiọye na ughwu da hrabọ ro ihwo ejobi fikiridie ihwo ejobi ru umwemwu . ”
( Rom 5 : 12 ) Adam ru umwemwu kidie o nyupho rẹ Ọghẹnẹ - ẹ .
O de ku arhọ ri bẹdẹ na kufia , o de ji ghwu .
Avwanre riuku rẹ umwemwu kidie avwanre emọ rọyen .
Ọtiọyena , avwanre muọga , ghwa , ji ghwẹ .
Oboresorọ avwanre vwo ghwẹ ghwa hepha kerẹ oboresorọ emọ vwọ họhọ ọsẹ yẹrẹ oni rayen .
Jẹ die yen Ọghẹnẹ ru kpahen ẹdia nana re ?
Vwọrẹ imuẹro , Ọghẹnẹ vwo ọrhuẹrẹphiyotọ rọ vwọ tan oborẹ Adam kufia na hirhe , rọ dia iphiẹrophiyọ rẹ arhọ ri bẹdẹ vwọ kẹ emọ rọyen .
Mavọ yen Ọghẹnẹ se vwo ru ọnana ?
“ Osa rẹ umwemwu hẹ ughwu , ” ọtiọyen Rom 6 : 23 tare .
Ọnana mudiaphiyọ nẹ ughwu yen nẹ obuko rẹ umwemwu cha .
Adam ru umwemwu kọyensorọ o vwo ghwu .
Ọtiọyena , avwanre ru umwemwu , kọyensorọ avwanre vwo ghwẹ .
Ẹkẹvuọvo , e vwiẹ avwanre phiyọ umwemwu na , ọ dia avwanre yen sorọ - ọ .
Eriyin na , vwọrẹ ẹguọnọ , Ọghẹnẹ de ji Ọmọ rọyen , Jesu , rhi ghwu vwọ kẹ imwemwu rẹ avwanre .
Mavọ yen e se vwo ru ọnana ?
Jesu rhie idjerhe phiyọ vwọ kẹ akpọ rẹ omavwerhovwẹn ro jẹ oba evwo
Ọ vwọ dianẹ ọshare ọgbagba vuọvo , Adam , yen ghwa umwemwu vẹ ughwu rhe womarẹ jẹ ẹmenyo na , ẹmenyo rẹ ọshare ọgbagba ọvo kọyen a guọnọre ro vwo si avwanre nẹ oghwa nana .
Baibol na djere enẹ : “ Kidie obo ri ijọghọevwo rẹ ohwo ọvo ru ihwo buebu phihọ iruimwemwu na , ọtiọye na ọghọemuo rẹ ohwo ọvo rhe ru ihwo buebu phihọ ọvwata . ”
( Rom 5 : 19 ) Jesu yen “ ohwo ọvo ” yena .
O nẹ odjuvwu rhe , ọ da rhe dia ohwo ọgbagba * , o de ghwu kẹ avwanre .
Ukuotọ rọyen , avwanre ki se vwo omamọ rẹ oyerinkugbe vẹ Ọghẹnẹ , ji vwo iphiẹrophiyọ rẹ arhọ ri bẹdẹ .
Diesorọ o vwo fo nẹ Jesu ghwu , ọnana ke sa phia ?
Ọghẹnẹ sa ghwa tanẹ emọ rẹ Adam dia bẹdẹ .
O vwo ẹgba na dẹn .
Ẹkẹvuọvo , ọyena cha vwọso urhi ro jiri nẹ , osa rẹ umwemwu yen ughwu .
Urhi yena dia urhi otete re muẹ wene - e .
O churobọ si orhiẹn - ebro ọsoso . — Une Rẹ Ejiro 37 : 28 .
Ọghẹnẹ rha yan nene urhi rọyen nana - a , kọ cha nẹrhẹ ihwo vwo ẹwẹn ivivẹ kpahen irhi rọyen efa .
Kerẹ udje , a sa vwẹroso orhiẹn - ebro rọyen kpahen ihwo ri che vwo arhọ ri bẹdẹ ?
E ji se vwo imuẹro nẹ o che ru obo ro veri ?
Avwanre vwo imuẹro nẹ Ọghẹnẹ che ru obo ri yoma ọkieje kidie ọ yan nene orhiẹn - ebro ọsoso vwẹ ọrhuẹrẹphiyotọ rọyen re vwo vwo arhọ ri bẹdẹ na .
Womarẹ ughwu rẹ Jesu , Ọghẹnẹ rhie idjerhe phiyọ re se vwo vwo arhọ ri bẹdẹ vwẹ Iparadaisi vwẹ otọrakpọ na .
Jokaphiyọ eta rẹ Jesu rehẹ Jọn 3 : 16 : “ Ọtiọye Ọghẹnẹ guọnọ akpọ na ọ da vwẹ Ọmọ ọvuọvo rọye na kẹ , rere ohwo kohwo ro sere gbuyota vwo jẹ ghwọrọ ẹkẹvuọvo ko vwo arhọ ri bẹdẹ . ”
Ughwu rẹ Jesu na djerephia nẹ orhiẹn - ebro ọsoso rẹ Ọghẹnẹ shefia - a , ma rho , o djephia nẹ o vwo ẹguọnọ kpahen ihworakpọ mamọ .
Diesorọ Jesu vwọ rioja , ji ghwu ughwu rẹ odjadja kirobo rẹ Baibol na djere ?
Ọ fuevun kẹ Ọghẹnẹ dede nẹ o hirharoku ọdavwini ọgangan , Jesu vwẹ ọnana vwọ kpahenphiyọ eta rẹ Idẹbono rọ vwọ tanẹ , ihworakpọ cha sa fuevun kẹ Ọghẹnẹ siẹrẹ ayen de hirharoku ọdavwini - i .
( Job 2 : 4 , 5 ) Ọke rẹ Adam rọ dia ohwo ọgbagba , vwo shero umwemwu fikirẹ ophiẹnvwe rẹ Eshu , kọ ghwa họhọ nẹ eta rẹ Eshu na uyota .
Jẹ Jesu rọ je dia ohwo ọgbagba , fuevun kẹ Ọghẹnẹ dede nẹ o hirharoku ojaẹriọ ọgangan .
( 1 Kọrẹnt 15 : 45 ) O djerephia nẹ Adam rhe se nyupho rẹ Ọghẹnẹ ọ da dianẹ ọ guọnọ ru ọtiọyen jovwo .
Womarẹ akoechiro rọyen , Jesu phi udje phiyotọ rẹ avwanre nene .
( 1 Pita 2 : 21 ) Ọghẹnẹ da hwosa kẹ Ọmọ rọyen na fikirẹ ẹmenyo rọyen , rọ vwọ kẹ arhọ ro jẹ eghwo vwẹ odjuvwu .
Jesu ghini ghwu .
Idjerhe rẹ arhọ ri bẹdẹ de rhi rhiephiyọ .
Wọ guọnọ dia bẹdẹ ?
Eta rẹ Jesu nana dje obo re ru : “ Ọnana hẹ arhọ ro vwo oba - a na , rere ayen vwọ riẹn owẹ ọvo rẹ Ọghẹnẹ rẹ uyota na , kugbe Jesu Kristi ru wo ji rhe na . ” — Jọn 17 : 3 .
Ihwo re teyen ọbe nana durhie uwe nẹ wo yono kpobarophiyọ kpahen Jihova rọ dia Ọghẹnẹ rẹ uyota na , vẹ Ọmọ rọyen , Jesu Kristi .
Oma cha vwerhen Iseri rẹ Jihova rehẹ ekogho wẹn rẹ ayen vwọ chọn wẹ uko .
Wọ sa je mrẹ evuẹ efa vwẹ wẹbsaiti avwanre , www.jw.org / urh .
Ji se “ The Historical Character of Genesis , ” rọhẹ Insight on the Scriptures , Ukori 1 , aruọbe 922 , rẹ Iseri rẹ Jihova teyenre .
Ọghẹnẹ wene arhọ rẹ Ọmọ rọyen nẹ odjuvwu , o de phio phiyọ evun rẹ Meri , ẹwẹn ọfuanfon rẹ Ọghẹnẹ da je sẹro rẹ Jesu rọ vwọ vrabọ rẹ jẹgba rẹ Meri . — Luk 1 : 31 , 35 .
Vwẹ ason rọ koba o ki ghwu , Jesu se iyinkọn rọyen re fuevun koko , ọ da vwẹ iji kẹ ayen ro shekpahen Ẹkarophiyọ rẹ ughwu rọyen .
Ọ da ta : “ Ru ọnana vwọ karohọ ovwẹ . ”
( 1 Kọrẹnt 11 : 24 ) Iseri rẹ Jihova yan nene iji yena , ayen koko kukpe kukpe vwo ruẹ ẹkarophiyọ rẹ ughwu rẹ Jesu .
Vwẹ ukpe rọ wanre na , ihwo 19,862,783 yen rhe Ẹkarophiyọ na .
Vwẹ enukpe na , Ẹkarophiyọ rẹ ughwu rẹ Jesu shephiyọ ovwọnvwọn rẹ Wednesday , March 23 .
Avwanre durhie uwe vẹ orua wẹn nẹ ovwan rhe kerhọ rẹ ota ro nẹ Baibol na rhe .
O che djekpahen ọghanrovwẹ rẹ ughwu rẹ Jesu vẹ erere wọ sa mrẹ norhe .
E mie ohwo arhọghọ - ọ .
Biko nọ Iseri rẹ Jihova rehẹ ekogho wẹn kpahen ọke vẹ asan re de che ruo .
Wo se ji kpo wẹbsaiti avwanre , www.jw.org / urh .
WỌ TANẸ Idẹbono . . .
Amakashe ?
Umwemwu rọhẹ evun rẹ ohwo ?
Iroro rẹ ohworakpọ ghevweghe ?
OBORẸ BAIBOL NA TARE
Idẹbono nene Jesu ta ota , ọ je “ davwọ ni . ”
( Matiu 4 : 1 - 4 ) Ọtiọyena , Idẹbono dia iroro rẹ ohworakpọ ghevweghe - e , yẹrẹ umwemwu rọhẹ evun rẹ ohwo - o .
Ọyen amakashe ọbrabra .
DIE ỌFA YEN BAIBOL NA SE YONO AVWANRE ?
Ẹsosuọ , Idẹbono , omamọ rẹ amakashe , ẹkẹvuọvo “ uyota rhere ” kakaka - a .
( Jọn 8 : 44 ) Ọ da rhe dia ọvwọrọn ofian , o de ji gbevwọso Ọghẹnẹ .
Emekashe efa vwomaba Eshu vwo gbevwọso Ọghẹnẹ . — Ẹvwọphia 12 : 9 .
Idẹbono rhuẹro rẹ ihwo buebun , ayen rha riẹn nẹ ọ herọ - ọ . — 2 Kọrẹnt 4 : 4 .
IHWO EVO TARE nẹ ọyen ophiẹnvwe ra vwọ tanẹ Idẹbono sun ihwo , oshọ rẹ ẹwẹn rẹ Idẹbono vwọ ro ayen oma ko rhe muẹ ihwo efa .
Die wo rorori ?
OBORẸ BAIBOL NA TARE
“ Akpọ na ejobi hẹ obo rẹ ogangan rẹ ohwo umwemwu na . ”
( 1 Jọn 5 : 19 ) Idẹbono vwẹ ẹgba ro vwo sun akpọneje , ẹkẹvuọvo ọ diẹ ihworakpọ eje yehẹ otọ rẹ usuon rọye - en .
DIE ỌFA YEN BAIBOL NA SE YONO AVWANRE ?
Idẹbono phiẹn ihwo mamọ . — 2 Kọrẹnt 11 : 14 .
Ẹwẹn rẹ Idẹbono sa ro oma rẹ ihwo evo . — Matiu 12 : 22 .
Womarẹ ukẹcha rẹ Ọghẹnẹ , avwanre se “ hirhe aro ku Idẹbono , ” ji phio kparobọ . — Jems 4 : 7 .
Wọ da guọnọ evuẹ efa , se uyovwinrota 10 rẹ ọbe nana , What Does the Bible Really Teach ? , rẹ Iseri rẹ Jihova teyenre
Ọ je herọ vwẹ www.jw.org
Iyovwinreta
Ọ Ghene Phia ?
3
Diesorọ Jesu Vwọ Rioja , Ji Ghwu ?
5
Aghwanre rẹ Ọke Awanre re se Vwo Ruiruo Nonẹna
Wọ Ro Ẹnwa - an 28
Wọ Sa Vwẹ Ukẹcha Phia Vwevunrẹ Ukoko Wẹn ?
29
Die Yen Baibol na Tare ?
32
Ighene — Ovwan Muegbe rẹ Omaebrophiyame Re ?
Ighene ​ — Mavọ Ovwan Se Vwo Muegbe Vwọ Kẹ Omaebrophiyame ?
Idjerhe Vọ Wo Se Vwo Toroba Oyerinkugbe rẹ Ukoko Na ?
Jihova Vwẹ Odjekẹ Vwọ Kẹ Ihwo Rọyen Vwẹ Idjerhe rẹ Arhọ Na
Die Wo Rorori ?
Wọ sa ghene mrẹ erere vwo nẹ eta nana rhe rẹ ihwo eje riẹnre na :
“ Ọghẹnẹ guọnọ akpọ na ọ da vwẹ Ọmọ ọvuọvo rọye na kẹ ” ? — Jọn 3 : 16 .
Ọbe rẹ Uwevwin Orhẹrẹ nana djekpahen oborẹ oja vẹ ughwu rẹ Jesu sa vwọ dia erere vwọ kẹ wẹ .
“ Ono vwẹ usun rẹ ovwan , rọ guọnọ bọn ohẹrhẹ , ro de je tidia te otọ roro unu ro muru , so se vwo obo ro te vwo ruo gba ? ” — LUK 14 : 28 .
UNE : 120 , 64
Die yen o mudiaphiyọ ra vwọ ghwanre tedje , kẹ mavọ yen Daniẹl dje ọnana phia wan ?
Mavọ wọ sa vwọ riẹn sẹ orhiẹn wo bruru wo vwo bromaphiyame na ghini nẹ ẹwẹn wẹn rhe ?
Die yen omaẹvwọkpahotọ , kẹ mavọ o vwo churobọ si omaebrophiyame ?
E si uyovwinrota nana vẹ ọ rọ vwọ kpahọn vwo rhe ighene re guọnọ bromaphiyame
1 , 2 . ( a ) Die yen kẹ avwanre omavwerhovwẹn nonẹna ?
( b ) Mavọ yen emiọvwọn vẹ ekpako sa vwọ chọn ighene uko vwọ riẹn oborẹ omaebrophiyame mudiaphiyọ ?
ỌKPAKO ọvo vuẹ Christopher rọhẹ ẹgbukpe 12 nẹ , “ Nẹ ọkiemọ rhe ọyen mi vwo vughe uwe , oma vwerhen ovwẹ mi vwo nyo nẹ wọ guọnọ bromaphiyame .
Ẹkẹvuọvo , me guọnọ riẹn , ‘ Diesorọ wọ vwọ jẹ ojẹ nana ? ’ ”
O vwo oboresorọ ọkpako na vwọ nọ onọ yena .
Ọ kẹ avwanre aghọghọ siẹrẹ a da mrẹ ighene buebun ri bromaphiyame kukpe kukpe .
( Aghwoghwo 12 : 1 ) Jẹ ofori nẹ emiọvwọn re dia Inenikristi vẹ ekpako rehẹ ukoko na vwo imuẹro nẹ ighene yen brorhiẹn nana komobọ , ayen je riẹn obo ro mudiaphiyọ re vwo bromaphiyame .
Baibol na yono avwanre nẹ omaẹvwọkpahotọ vẹ omaebrophiyame , eyen ọtonphiyọ rẹ akpeyeren kpokpọ vwọ kẹ Onenikristi .
Akpeyeren kpokpọ nana hwarhiẹ ebruba rẹ Jihova cha , ọtiọyen ji te ẹvwọsuọ rẹ Eshu .
( Isẹ 10 : 22 ; 1 Pita 5 : 8 ) Kọyensorọ o vwo fo nẹ emiọvwọn nabọ ghwọrọ ọke vwo yono emọ rayen obo ro mudiaphiyọ ra vwọ dia odibo rẹ Kristi .
Ọ da dianẹ esẹ vẹ ini rẹ ighene na hẹ evunrẹ ukoko na - a , ekpako na sa vwẹ ukẹcha vwọ kẹ ayen rere ayen sa vwọ riẹn obo ro mudiaphiyọ ra vwọ vwomakpahotọ ji bromaphiyame .
( Se Luk 14 : 27 - 30 . )
Kirobo rọ guọnọ egbemuo a ke sa bọn uwevwin re , o ji fo nẹ ighene nabọ muegbe tavwen ayen ki bromaphiyame rere ayen sa vwọ fuevun ga Jihova “ te oba . ”
( Matiu 24 : 13 ) Die yen cha chọn ighene uko vwo muegbe rẹ ayen vwọ ga Jihova bẹdẹ ?
E jẹ a mrẹ erọnvwọn evo .
( a ) Die yen eta rẹ Jesu vẹ Pita yono avwanre kpahen ọghanrovwẹ rẹ omaebrophiyame ?
( Matiu 28 : 19 , 20 ; 1 Pita 3 : 21 ) ( b ) Enọ vọ yen a cha fuẹrẹn , kẹ diesorọ ?
Wẹwẹ eghene rọ guọnọ bromaphiyame ?
Ọ da dia ọtiọyen , ọyen omamọ rẹ ojẹ !
Ọyen uphẹn rode re vwo bromaphiyame vwọ dia Oseri rẹ Jihova .
Ọnana orọnvwọn rẹ Inenikristi eje che ru , a je guọnọ a ke sa wanvrẹ ukpokpogho rode rọ cha na .

( Matiu 28 : 19 , 20 ; 1 Pita 3 : 21 ) Omaebrophiyame , ọyen odjephia rẹ uve wẹn wọ vwọ ga Jihova bẹdẹ .
Ofori wọ vwọ yan mu uve yena , ọtiọyena enọ nana cha chọn wẹ uko vwọ riẹn sẹ wo muegbe vwọ kẹ omaebrophiyame re : ( 1 ) Me ghwanre tedje mi vwo brorhiẹn nana re ?
( 2 ) Mi vwo owenvwe mi vwo ruo ?
( 3 ) Me riẹn obo ro mudiaphiyọ me vwọ vwomakpahotọ kẹ Jihova ?
E jẹ a fuẹrẹn enọ nana .
4 , 5 . ( a ) Diesorọ a sa vwọ tanẹ ọ dia ihwo re kpakore ọvo yen bromaphiyame - e ?
( b ) Die yen o mudiaphiyọ ra vwọ ghwanre tedje ?
Baibol na tare nẹ ihwo re kpakore ọvo yen bromaphiyame - e , yẹrẹ o vwo ikpe rẹ ohwo te tavwen o ki se bromaphiyame - e .
Isẹ 20 : 11 , de se : “ Tobọ uruemu rẹ omotete ọvo ri dje phia , sẹ obo ro ruẹ shephihọ eyẹ ọ chọre . ”
Ọtiọyena , omotete sa riẹn obo ro mudiaphiyọ re vwo ru obo ri yovwirin , je vwọ vwomakpahotọ kẹ Ọghẹnẹ .
Kọyensorọ , omaebrophiyame vwọ dia obo re ghanre , ro ji fo vwọ kẹ eghene ro djerephia nẹ ọyen ghwanre tedje re , rọ je vwomakpahotọ vwọ kẹ Jihova nure . — Isẹ 20 : 7 .
Die yen o mudiaphiyọ ra vwọ ghwanre tedje ?
Ọkiọvo , ọ diẹ ikpe yẹrẹ ugboma yen a vwọ riẹn sẹ ohwo ghwanre tedje re - e .
Baibol na tare nẹ , ihwo re ghwanre tedje , eyen ihwo ri yono “ ọhọ ” yẹrẹ ẹgba iroro rayen , ayen sa vwọ riẹn ofẹnẹ rẹ obo ri yovwirin vẹ obo re chọre .
( Hibru 5 : 14 ) Ohwo rọ ghwanre tedje riẹn obo ri yovwirin , o ji brorhiẹn ro vwo ruo vẹ ubiudu rọyen .
Ọtiọyena , a sa fobọ phiẹn vwo ruẹ obo re chọre - e . Ọ diẹ ọkieje yen ohwo ọfa je vwọ vuẹ obo ri yovwirin tavwen o ki ruo - o .
A guọnọre nẹ eghene ro bromaphiyame ru obo ri yovwirin , ọ da tobọ dianẹ ọsẹ vẹ oni rọyen yẹrẹ ihwo efa hẹ etiyi - in . — Ni Filipae 2 : 12 .
6 , 7 . ( a ) Djisẹ rẹ egbabọse rẹ Daniẹl rhiẹromrẹ vwẹ Babilọn . ( b ) Idjerhe vọ yen Daniẹl vwo djephia nẹ ọyen ghwanre tedje ?
Eghene sa ghene ghwanre tedje ?
Roro kpahen udje rẹ Daniẹl .
Ọ sa dianẹ ọke rọ vwọ hẹ eghene yen e vwo muo jẹ ọsẹ vẹ oni rọyen vwo kpo Babilọn .
Daniẹl da rhe mrẹ oma rọyen vwẹ uvwre rẹ ihwo ri nene irhi rẹ Ọghẹnẹ - ẹ . Ẹkẹvuọvo , e jẹ a nabọ fuẹrẹn ẹdia rẹ Daniẹl .
Ihwo vwẹ ẹro ọghanghanre vwo no vwẹ Babilọn .
Ọyen ọvo usun rẹ ighene ra nabọ sane nẹ e ga ovie na .
( Daniẹl 1 : 3 - 5 , 13 ) Ọhọhọre nẹ ẹdia rẹ Daniẹl hepha vwẹ Babilọn rho vrẹ ọ ro rhe vwo vwẹ Izrẹl .
Die yen Daniẹl ruru ?
Ọ vwẹ uphẹn kẹ ihwo rẹ Babilọn nẹ i wene oka rẹ ohwo rọ hepha , yẹrẹ e guọghọ esegbuyota rọyen ?
Ẹjo , kakaka !
Baibol na vuẹ avwanre nẹ , ọ vwọ hẹ Babilọn , Daniẹl brorhiẹn vwẹ ẹwẹn rọyen nẹ o che se “ gbe oma rọye ẹgua - a , ” nẹ ọ cha kẹnoma kẹ kemu kemu ro churobọ si ẹga rẹ efian .
( Daniẹl 1 : 8 ) Ọyena djerephia nẹ ọ ghwanre tedje dẹn !
Eghene ọshare ro meruẹ kerẹ ugbeyan rẹ Ọghẹnẹ vwevunrẹ Ọguan Ruvie , o de te isikuru o mi rhe ru kerẹ ugbeyan rẹ akpọ na
Die wo se yono nẹ udje rẹ Daniẹl rhe ?
Die wo se yono nẹ udje rẹ Daniẹl rhe ?
Eghene rọ ghwanre tedje yọnrọn esegbuyota rọyen gan , tobọ vwẹ ọke rẹ edavwini .
Ọ cha dia eghwughwẹ ro wene ohọroma rọyen vwọ họhọ asan rọ hepha - a .
O ruẹ kerẹ ugbeyan rẹ Ọghẹnẹ vwẹ Ọguan Ruvie , o mi rhe ru kerẹ ugbeyan rẹ akpọ na vwẹ isikuru - u .
Ukperẹ ọtiọyen , ọ fuevun ọkieje , tobọ vwẹ ọke rẹ ọdavwini . — Se Ẹfesọs 4 : 14 , 15 .
Eghene rọ ghwanre tedje ruẹ kerẹ ugbeyan rẹ Ọghẹnẹ vwẹ Ọguan Ruvie , o mi rhe ru kerẹ ugbeyan rẹ akpọ na vwẹ isikuru - u
9 , 10 . ( a ) Erere vọ yen se te eghene obọ siẹrẹ o de roro kpahen obo ro ruru ọke ro vwo hirharoku ọdavwini ?
( b ) Die yen omaebrophiyame ?
Vwọrẹ uyota , avwanre gbare - e .
Te ighene te imiragua ruẹ chọ .
( Aghwoghwo 7 : 20 ) Ẹkẹvuọvo , wọ da guọnọ bromaphiyame , ofori wọ vwọ nabọ fuẹrẹn oma wẹn sẹ wo muegbe wọ vwọ yọnrọn irhi rẹ Jihova .
Nọ oma wẹn , ‘ Mi nyupho ri Jihova , uvwre ọke ọvo rhire na ? ’
Roro kpahen obo wo ruru ọke wo vwo hirharoku ọdavwini o kri nọ na - a .
Wo se brorhiẹn rẹ obo ro fori nẹ wo ru ?
Kerẹ Daniẹl , ohwo ọvo vuẹ wẹ nẹ wọ vwẹ ẹgba wẹn vwo ruiruo kẹ akpọ rẹ Eshu nana ?
Ọnana da dia ọdavwini vwọ kẹ wẹ , wo se vwo ẹruọ rẹ oborẹ ọhọre rẹ Jihova hepha ? — Ẹfesọs 5 : 17 .
Diesorọ ọ vwọ ghanre a vwọ riẹn ẹkpahọnphiyọ rẹ enọ yena ?
Kidie e cha chọn avwanre uko vwọ riẹn oborẹ omaebrophiyame ghanre te .
Omaebrophiyame nẹrhẹ ihwo efa riẹn nẹ wo vuve ọghanghanre ọvo vwọ kẹ Jihova .
Wo veri nẹ wo che vwo ẹguọnọ rọyen , je vwẹ ẹwẹn wẹn eje vwọ ga bẹdẹ bẹdẹ .
( Mak 12 : 30 ) Ofori nẹ kohwo kohwo ro bromaphiyame muegbe ro vwo ru obo ro veri vwọ kẹ Jihova . — Se Aghwoghwo 5 : 4 , 5 .
11 , 12 . ( a ) Die yen ohwo rọ guọnọ bromaphiyame vwo imuẹro kpahen ?
( b ) Die yen cha chọn wẹ uko vwo vwo ubiẹro rẹ Jihova vwo ni omaebrophiyame ?
Baibol na tare nẹ ihwo rẹ Jihova eje , tobọ te ighene , cha vwomakpahotọ ga “ ọphọphẹ . ”
( Une Rẹ Ejiro 110 : 3 ) Ọtiọyena , ohwo rọ guọnọ bromaphiyame ko vwo imuẹro nẹ ọnana orhiẹn romobọ rọyen .
Ofori nẹ wọ nabọ fuẹrẹn ẹdia nana , ma rho ọ da dianẹ e vwiẹ wẹ vwevunrẹ ukoko na .
Ọ sa dianẹ wọ mrẹ ihwo buebun ri bromaphiyame , ọkiọvo igbeyan wẹn yẹrẹ iniọvo wẹn .
Ẹkẹvuọvo , jomaotọ wo vwo jẹ e roro nẹ ofori wo vwo bromaphiyame kidie wo te ikpe rẹ ohwo ro bromaphiyame re yẹrẹ kidie nẹ ihwo efa bromaphiyame .
Mavọ wo se vwo vwo imuẹro nẹ wo vwo oka rẹ ubiẹro rẹ Jihova vwo nẹ omaebrophiyame ?
Nabọ roro kpahen oboresorọ omaebrophiyame vwọ ghanre .
Wọ cha mrẹ iroro sansan vwẹ uyono nana vẹ ọ rọ cha na .
Mavọ wọ sa vwọ riẹn sẹ orhiẹn wo vwo bromaphiyame na ghini nẹ ẹwẹn wẹn rhe ?
Idjerhe ọvo wọ cha vwọ riẹn sẹ orhiẹn wo vwo bromaphiyame na ghini nẹ ẹwẹn wẹn rhe , ọyen wọ vwọ fuẹrẹn ẹrhovwo wẹn .
Brabọ wọ nẹrhovwo vwo rhe Jihova ? Mavọ yen ẹrhovwo wẹn hepha ?
Ẹkpahọnphiyọ wẹn vwọ kẹ enọ nana se dje oborẹ oyerinkugbe wẹn vẹ Jihova kpẹkpẹ te .
( Une Rẹ Ejiro 25 : 4 ) Ọke buebun , Jihova kpahanphiyọ ẹrhovwo rẹ avwanre womarẹ Baibol na .
Ọtiọyena , idjerhe ọfa wọ sa vwọ riẹn sẹ wọ ghene guọnọ ga Jihova nẹ ẹwẹn wẹn rhe , ọyen wọ vwọ fuẹrẹn ọrhuẹrẹphiyotọ rẹ uyono romobọ wẹn .
( Joshua 1 : 8 ) Nọ oma wẹn : ‘ Mi ruẹ uyono romobọ mẹ ọkieje ?
Mi vwobọ vwẹ ẹga rẹ orua sasasa ? ’
Ẹkpahọnphiyọ wẹn vwọ kẹ enọ nana cha nẹrhẹ wọ riẹn sẹ orhiẹn wo vwo bromaphiyame na , ghini nẹ otọ rẹ ẹwẹn wẹn rhe .
Die yen ofẹnẹ rẹ omaẹvwọkpahotọ vẹ omaebrophiyame ?
Ọ sa dianẹ ighene evo nabọ riẹn ofẹnẹ rẹ omaẹvwọkpahotọ vẹ omaebrophiyame - e .
Efa sa tanẹ ayen vwomakpahotọ kẹ Jihova nure , ẹkẹvuọvo , ayen ji muegbe rẹ ayen vwo bromaphiyame - e .
Jẹ , ọ sa ghene dia ọtiọyen ?
Omaẹvwọkpahotọ , ọyen uve wo ve kẹ Ọghẹnẹ womarẹ ẹrhovwo nẹ wọ cha ga bẹdẹ .
Omaebrophiyame , ke rha hẹ odjephia vwọ kẹ ihwo efa nẹ wọ vwomakpahotọ kẹ Jihova nure .
Ọtiọyena , tavwen wo ki bromaphiyame , ofori wọ riẹn oborẹ omaẹvwọkpahotọ kẹ Ọghẹnẹ mudiaphiyọ .
Die yen omaẹvwọkpahotọ ?
Ọke wọ vwọ vwomakpahotọ kẹ Jihova , wọ vuẹrẹ nẹ o sun akpeyeren wẹn asaọkiephana .
Wo veri nẹ ẹga rọyen yen cha dia obo re ma ghanre vwẹ akpeyeren wẹn .
( Se Matiu 16 : 24 . )
Ọyena uve re ni ghanghanre mamọ !
( Matiu 5 : 33 ) Mavọ wo se vwo djephia nẹ wọ riẹnre nẹ ọ dia owẹ yen sun oma wẹ - ẹn , nẹ Jihova yen sun we asaọkiephana ? — Rom 14 : 8 .
16 , 17 . ( a ) Djudje rẹ obo ro mudiaphiyọ ra vwọ vwomakpahotọ . ( b ) Die yen ohwo rọ vwomakpahotọ vuẹ Jihova ?
Roro kpahen udje nana .
Vwẹ ẹro roro nẹ ugbeyan wẹn vwẹ imoto ruẹse kẹ wẹ .
Ọ vwọ vwẹ imoto na kẹ wẹ nu , ọ da ta : “ Imoto nana , ọwẹn , ẹkẹvuọvo , me cha yọnrọn usiaphrẹ rọyen , mẹvwẹ yen je cha djẹ imoto na , ọ diẹ owẹ - ẹ . ”
Ẹro vọ wo che vwo ni ẹse yena ?
Ẹro vọ wo ji che vwo ni ugbeyan wẹn na ?
Ọke rẹ ohwo da vwomakpahotọ kẹ Jihova , jẹ ọ vuẹ nẹ , “ Me vwẹ akpọ mẹ kẹ wẹ .
Wẹwẹ yen vwo vwe . ”
Jihova rhẹro rọyen nẹ ohwo na che ru obo ro veri na .
Jẹ , ọ da rha dianẹ ohwo na churhi rẹ Jihova , rọ vwọ bẹbẹ kọnphiyọ ohwo rọ ga Ọghẹnẹ - ẹ vwo ?
Yẹrẹ o de rhe rhiabọreyọ owian ro che si ọke rọ ghwọrọ vwẹ iruo aghwoghwo na kpotọ yẹrẹ ọ rọ cha djẹ uyono ẹra vwo ?
Kọyen ohwo yena ru nene obo ro veri vwọ kẹ Jihova - a .
Kọ ghwa họhọ nẹ ọ yọnrọn usiaphrẹ rẹ imoto na .
A da vwomakpahotọ kẹ Jihova , jẹ a vuẹ nẹ , “ Wẹwẹ yen vwo akpọ mẹ , ọ diẹ omẹvwẹ - ẹ . ”
Ọtiọyena , ọkieje kọyen e che vwo ru oborẹ Jihova guọnọre , ọ da tobọ dianẹ ọ dia ọtiọyen avwanre guọnọre - e .
E jẹ a vwẹrokere Jesu , rọ tare nẹ , “ Mi nẹ obo odjuvwu rhe , rhi ru ọhọre mẹ - ẹ , ẹkẹvuọvo ọhọre rẹ ọ ro ji vwe rhe . ” — Jọn 6 : 38 .
18 , 19 . ( a ) Mavọ yen eta rẹ Rose vẹ Christopher ghwe dje phephẹn nẹ omaebrophiyame ghwa ebruphiyọ buebun cha ?
( b ) Ẹro vọ wo vwo ni uphẹn rẹ omaebrophiyame ?
Aphro herọ - ọ , omaebrophiyame ghini orhiẹn - ebro ọghanghanre .
Ọyen uphẹn rode ra vwọ vwomakpahotọ kẹ Jihova , ji bromaphiyame .
Ighene ri vwo ẹguọnọ rẹ Jihova , re je riẹn oborẹ omaẹvwọkpahotọ mudiaphiyọ , siomauko vwo ru ọnana - a . Ayen je viẹ diekpọvwẹ kpahen orhiẹn na - a .
Rose , rọ dia eghene ro bromaphiyame re , ro ji te ẹgbukpe uje - e , da ta : “ Mi vwo ẹguọnọ rẹ Jihova , o vwo emu vuọvo ọfa rọ sa kẹ vwẹ aghọghọ vrẹ ẹga rọye - en .
Mi vwo imuẹro dẹn nẹ orhiẹn mi bruru mi vwo bromaphiyame na gbare . ”
“ Ọhọ , ” yẹrẹ ẹgba iroro : Ẹgba ra sa vwọ riẹn ofẹnẹ rẹ obo ri yovwirin vẹ obo re chọre , e mi ji brorhiẹn re vwo ru obo ri yovwirin .
Onenikristi ro vwo ọhọ , brorhiẹn rẹ aghwanre rọ cha nẹrhẹ oyerinkugbe rọyen vẹ Ọghẹnẹ nabọ gan
Kẹ Christopher , ra ta ota kpahen vwẹ ọtonphiyọ rẹ uyono na vwo ?
Ẹro vọ yen o vwo ni orhiẹn ro bruru ro vwo bromaphiyame ọke rọ vwọ hẹ ẹgbukpe 12 na ?
Ọ tare nẹ oma vwerhen ọyen mamọ nẹ o brorhiẹn yena .
Ọke ro vwo te ẹgbukpe 17 , ọ da rhe dia ọkobaro ọkieje , o vwo te ẹgbukpe 18 , ọ da rhe dia odibo rowian .
Nonẹna , ọ ga vwẹ Bẹtẹl .
Ọ da ta : “ Omaebrophiyame , ọyen omamọ rẹ orhiẹn .
Me vwẹ akpọ mẹ vwọ ga Jihova vẹ ukoko rọyen . ”
Wọ da guọnọ bromaphiyame , mavọ wo se vwo muegbe hẹrhẹ ?
Uyono rọ vwọ kpahen ọnana cha kpahenphiyọ onọ yena .

“ Me vwo omavwerhe ru ọhọre wẹn , E Ọghẹnẹ mẹ . ” — UNE RẸ EJIRO 40 : 8 .
UNE : 51 , 58
Die yen o mudiaphiyọ ra vwọ “ nabọ segbuyota ” ?
Die yen “ eyenre rẹ ẹfuọn kugbe uyoyovwi ” ?
Idjerhe vọ yen e vwo roro kpahen ọtanhirhe na sa nẹrhẹ e dje ọdavwaro phia vwọ kẹ Jihova ?
1 , 2 . ( a ) Dje oboresorọ omaebrophiyame vwọ dia owọẹjẹ ọghanghanre . ( b ) Die yen ohwo vwo imuẹro kpahen tavwen o ki bromaphiyame , kẹ diesorọ ?
WẸWẸ eghene rọ guọnọ bromaphiyame ?
Ọ da dia ọtiọyen , ọnana uphẹn rọ ma rho ro se te we obọ .
Kirobo ra mrẹre vwẹ uyovwinrota rọ wanre na , omaebrophiyame ọyen owọẹjẹ ọghanghanre .
Ọyena odjephia nẹ wọ vwomakpahotọ kẹ Jihova , wo vwo ve kẹ nẹ wọ cha ga bẹdẹ bẹdẹ , wo ji vwo ve kẹ nẹ eruo rẹ ọhọre rọyen yen obo re ma ghanre vwẹ akpeyeren wẹn .
Rọ vwọ dianẹ ọnana uve ọghanghanre na , kẹ ofori nẹ wo bromaphiyame ọke wọ da ghwanre tedje nu , wo de vwo owenvwe na , wọ da je riẹn obo ro mudiaphiyọ a vwọ vwomakpahotọ kẹ Ọghẹnẹ .
Ẹkẹvuọvo , ọ sa dianẹ wo roro nẹ wo ji muegbe wo vwo bromaphiyame - e .
Yẹrẹ ọ sa dianẹ wo muegbe re , jẹ ọsẹ vẹ oni wẹn niro nẹ wọ hẹrhẹ emerha kidie wọ je ghwanre te - e . Die yen ofori nẹ wo ru ?
Wo jẹ ẹwẹn wẹn kuọrọ - ọn .
Ukperẹ ọtiọyen , reyọ ọke nana vwọ yan phiaro rere wo se vwo muwan vwọ kẹ omaebrophiyame .
Ọtiọyena , wo se bru ẹkẹn kẹ oma wẹn vwẹ ẹdia erha nana : ( 1 ) imuẹro wẹn , yẹrẹ obo wo segbuyota ( 2 ) obo wo ruẹ , vẹ ( 3 ) ọdavwaro wẹn .
3 , 4 .
Die yen ighene se yono nẹ udje rẹ Timoti ?
Roro kpahen ẹkpahọnphiyọ wẹn vwọ kẹ enọ nana : Diesorọ o vwo muvwẹro nẹ Ọghẹnẹ herọ ?
Diesorọ o vwo muvwẹro nẹ Baibol na nẹ obọ rẹ Ọghẹnẹ rhe ?
Diesorọ mi vwo nene irhi rẹ Ọghẹnẹ ukperẹ me vwọ vwẹrokere uruemu rẹ akpọ na ?
Enọ nana sa chọn wẹ uko vwọ reyọ eta rẹ ọyinkọn Pọl vwo ruiruo : “ Vughe ọhọre rẹ Ọghẹnẹ , obo ri yoma ro fo ẹreyọ kugbe obo re gbare . ”

( Rom 12 : 2 ) Diesorọ wo vwo ru ọtiọyen ?
Udje rẹ Timoti sa chọn wẹ uko .
Ọ nabọ riẹn Isiesi Ọfuanfon na kidie oni rọyen vẹ oni rode rọyen vwẹ Isiesi Ọfuanfon na yono .
Ẹkẹvuọvo , Pọl da vuẹ Timoti : “ Phi obọ phihọ obo ri wo nyori ru wọ nabọ segbuyota na . ”
( 2 Timoti 3 : 14 , 15 ) Ubiota na , “ nabọ ” mudiaphiyọ “ imuẹro ọgangan re vwo kpahen orọnvwọn rọ dia uyota . ”
Ọtiọyena , ofori nẹ Timoti vwo imuẹro nẹ uyota na hẹ evunrẹ Isiesi Ọfuanfon na .
O rhiabọreyọ , kidie o roro kpahen obo ro yonori o de ji vwo imuẹro kpahọn , ọ dia kidie nẹ oni rọyen vẹ oni rode rọyen vuẹrẹ nẹ o ru ọtiọye - en . — Se Hibru 5 : 14 .
5 , 6 .
Diesorọ ọ vwọ ghanre nẹ wọ vwẹ “ ọhọ ” wẹn vwo ruiruo vwẹ ọke eghene ?
Kẹ owẹ vwo ?
Ọ sa dianẹ wọ hẹ ukoko na ikpe buebun re .
Ọ da dia ọtiọyen , davwẹngba wo vwo roro kpahen oboresorọ wo vwo vwo imuẹro na .
Ọnana cha chọn wẹ uko vwọ bọn esegbuyota wẹn gan je kẹnoma kẹ orharhe rẹ orhiẹn - ebro fikirẹ ọnyẹ rẹ otu , iroro rẹ akpọ na , yẹrẹ iroro romobọ wẹn .
Wọ da vwẹ “ ọhọ ” wẹn vwọ nabọ ruiruo vwẹ ọke eghene , kẹ wọ sa kpahenphiyọ enọ rẹ edje wẹn sa nọ kerẹ : ‘ Die nẹrhẹ wo vwo imuẹro nẹ Ọghẹnẹ herọ ?
Ọghẹnẹ de vwo ẹguọnọ avwanre , diesorọ ọ vwọ vwẹ uphẹn kẹ erọnvwọn ebrabra nẹ e phia ?
Ọ da dianẹ Ọghẹnẹ yen ma erọnvwọn eje , kẹ ono yen ma Ọghẹnẹ ? ’
Wọ da nabọ choma , enọ tiọyena rhe che tighi ẹwẹn wẹ - ẹn , ukperẹ ọtiọyen , e cha nẹrhẹ wọ nabọ yono Baibol na kodophiyọ .
7 - 9 .
Mavọ wo se vwo ru imuẹro wẹn gan ?
Uvi rẹ uyono romobọ sa chọn wẹ uko vwọ kpahenphiyọ enọ sansan , vwo ru imuẹro wẹn gan , wo rhe che vwo ẹwẹn ivivẹ - ẹ .
( Iruo Rẹ Iyinkọn Na 17 : 11 ) Avwanre vwo ẹbe sansan re sa chọn wẹ uko .
Ihwo buebun mrẹ erere vwo nẹ ibroshọ re se The Origin of Life — Five Questions Worth Asking vẹ ọbe re se , Is There a Creator Who Cares About You ?




Kerẹ ohwo ro yono Baibol na , ọ sa dianẹ wọ riẹn ẹkpahọnphiyọ rẹ enọ evo ri shekpahen iyono rẹ Baibol na .
Jẹ , wo vwo imuẹro kpahen ẹkpahọnphiyọ wẹn na ?
Wọ sa vwẹ ẹbe ukoko na vwo ru ehiahiẹ vwẹ uyono romobọ , ọnana cha chọn wẹ uko vwọ bọn esegbuyota wẹn gan .
Ọ je cha chọn wẹ uko vwo dje obo wo segbuyota vwọ kẹ ihwo efa .


Jẹ o muwẹro dẹn nẹ ọnana yen uyota na .
Ọnana cha nẹrhẹ wo muegbe vwọ kẹ omaebrophiyame .
Oniọvo rẹ ọmọtẹ , ro ji te ẹgbukpe uje - e , da ta : “ Mi ki brorhiẹn mi vwo bromaphiyame , mi yono Baibol na me da mrẹvughe nẹ ọnana yen ẹga rẹ uyota na .
Imuẹro nana ganphiyọ kẹdẹ kẹdẹ . ”
Diesorọ Onenikristi ro bromaphiyame re vwọ vwẹ esegbuyota rọyen vwo ruiruo ?
Baibol na tare nẹ , “ Esegbuyota re vwo ru iruo - o , yo ghwuru . ”
( Jems 2 : 17 ) Wo de vwo imuẹro ọgangan , wo che djephia womarẹ iruo wẹn .
Wo che vwo oborẹ Baibol na seri nẹ “ eyenre rẹ ẹfuọn kugbe uyoyovwi . ” — Se 2 Pita 3 : 11 .
Die yen “ eyenre rẹ ẹfuọn ” ?
Die yen “ eyenre rẹ ẹfuọn ” ?
Iruo wẹn da fon , uruemu wẹn kọ je cha fon .
Kerẹ udje , roro kpahen obo wo ruru vwẹ emeranvwe esan re wanre na .
Ọke wo vwo hirharoku ọdavwini , wọ nabọ roro kpahen obo ri yovwirin vẹ obo re chọre ?
( Hibru 5 : 14 ) Wọ karophiyọ ọke evo wo vwo jẹ uphẹn ẹvwọ kẹ ọnyẹ rẹ otu yẹrẹ ọdavwini ?
Wẹwẹ omamọ rẹ udje vwẹ isikuru ?
Wọ fuevun kẹ Jihova , gbanẹ wọ vwẹrokere igbeyan wẹn vwẹ isikuru rere wọ vwọ vrabọ rẹ ehwẹjẹ rayen ?
( 1 Pita 4 : 3 , 4 ) Vwọrẹ uyota , avwanre gbare - e .
Ọkiọvo , ihwo re tobọ ga Jihova ikpe buebun re sa mrẹ bẹnbẹn rẹ ayen vwo ghwoghwota kẹ ihwo fikirẹ omavovwẹ .
Ẹkẹvuọvo , oma cha vo ohwo rọ vwomakpahotọ kẹ Ọghẹnẹ ro vwo dje oma phia kerẹ Oseri rẹ Jihova - a , o ji che dje ọnana phia womarẹ omamọ rẹ uruemu rọyen .
Erhọ yen iruo rẹ “ uyoyovwi ” evo , kẹ ẹro vọ wo vwo ni ayen ?
Die yen iruo rẹ “ uyoyovwi ” ?
Ọnana churobọ si iruo wo ruẹ vwẹ ukoko na kerẹ uyono ẹra vẹ iruo aghwoghwo na .
O ji churobọ si erọnvwọn rẹ ihwo efa ghwa mrẹ - ẹ kerẹ ẹrhovwo ẹnẹ vẹ uyono romobọ .
Ohwo rọ vwomakpahotọ kẹ Jihova che ni erọnvwọn nana kerẹ oghwa - a .
O che vwo oka rẹ ẹwẹn ro rhe Ovie Devid , rọ vwọ ta : “ Me vwo omavwerhe ru ọhọre wẹn , E Ọghẹnẹ mẹ ; urhi wẹn ọ hẹ evun rẹ udu mẹ . ” — Une Rẹ Ejiro 40 : 8 .
13 , 14 .
Die yen sa chọn wẹ uko vwo ruiruo rẹ “ uyoyovwi , ” kẹ idjerhe vọ yen ighene evo vwọ mrẹ erere norhe ?
Wo se vwo bru ẹkẹn kẹ oma , o vwo enọ evo wo se roro kpahen , wo mi ji si ẹkpahọnphiyọ rayen phiyotọ , enọ kerẹ : “ Die wọ nẹrhovwo kpahan , kẹ die yen i djephia kpahen ẹguọnọ wo vwo kpahen Jihova ? ”
“ Die wo vwo ruẹ uyono romobọ ? ”
“ Wo vwobọ vwẹ iruo aghwoghwo na ọ da tobọ dianẹ ọsẹ vẹ oni wẹn vwobọ vwọ - ọ ? ”
Wo se ji si ẹkẹn wọ guọnọ bru kẹ oma wẹn phiyotọ , ri shekpahen ẹrhovwo , uyono romobọ , vẹ iruo aghwoghwo na .
Ighene buebun re guọnọ bromaphiyame mrẹ erere norhe ọke rẹ ayen vwo si ẹkẹn rẹ ayen bru kẹ oma rayen phiyotọ .
Oniọvo rẹ ọmọtẹ ọvo rọ dia eghene re se Tilda tare nẹ o si ẹkẹn ro bru kẹ oma rọyen phiyotọ , ọnana nẹrhẹ ọ sa yan mu ayen ọvuọvo .
Omarẹ ẹgbukpe ọvo vwọ wan nu , o de rhi brorhiẹn ro vwo bromaphiyame .
Oniọvo rẹ ọshare ọvo rọ dia eghene re se Patrick je mrẹ erere vwẹ ẹdia nana , ọ da ta : “ Me riẹn oborẹ me vwọ tua , jẹ mi vwo si ayen phiyotọ , ọ da nẹrhẹ me wian gangan me vwọ yan mu ayen . ”
Wọ cha ga Jihova ọ da tobọ dianẹ ọsẹ vẹ oni wẹn dobọ rẹ ẹga rayen ji ?
( Ni ẹkorota 15 )
Dje kpahen oboresorọ omaẹvwọkpahotọ vwọ dia orhiẹn - ebro romobọ .
Onọ ọvo wọ sa nọ oma wẹn yen , “ Me cha ga Jihova ọ da tobọ dianẹ ọsẹ vẹ oni mẹ dobọ rẹ ẹga rayen ji ? ”
Wọ da vwomakpahotọ kẹ Jihova ji bromaphiyame , wẹ vẹ ọyen ki che vwo omamọ oyerinkugbe .
Ọtiọyena , wo muẹ obo wo ruẹ kẹ Jihova kpahen oborẹ ọsẹ vẹ oni wẹn yẹrẹ ohwo ọfa guọnọre - e .
Akpeyeren rẹ ẹfuọn vẹ iruo rẹ uyoyovwin wẹn djerephia nẹ wo vwo imuẹro rẹ uyota na , wọ je guọnọ yan nene irhi rẹ Ọghẹnẹ .
O rhe che kri - i , kẹ wo che muwan wo vwo bromaphiyame .
16 , 17 . ( a ) Die yen mu ohwo vwọ dia Onenikristi ?
( b ) Mavọ e se vwo djudje rẹ ọdavwaro re vwo kpahen ọtanhirhe na ?
Ẹdẹ ọvo , ọshare ọvo rọ nabọ riẹn Urhi rẹ Mosis da nọ Jesu : “ Ọ vọ re ma rho vwẹ evun rẹ irhi na ? ”
Jesu da kpahen kẹ : “ Guọnọ Ọrovwohwo Ọghẹnẹ wẹn vwẹ udu wẹn ejobi , vwẹ ẹnwẹn wẹn ejobi , kugbe iroro wẹn ejobi . ”
( Matiu 22 : 35 - 37 ) Jesu djerephia nẹ ẹguọnọ re vwo kpahen Jihova yen mu ohwo vwo bromaphiyame je dia Onenikristi .
Idjerhe ọvo ra sa vwọ bọn ẹguọnọ avwanre kpahen Jihova ganphiyọ , ọyen e vwo roro kokodo kpahen ọtanhirhe na , rọ dia okẹ rọ ma rho kparobọ rẹ Ọghẹnẹ vwọ kẹ avwanre .
( Se 2 Kọrẹnt 5 : 14 , 15 ; 1 Jọn 4 : 9 , 19 . )
Ọnana che mu we vwo dje ọdavwaro phia vwọ kẹ okẹ ọghanghanre nana .
Ọdavwaro wo vwo kpahen ọtanhirhe na , họhọ udje nana : Vwẹ ẹro roro nẹ wo divwẹ vwẹ urhie , ohwo ọvo de rhi sivwin uwe .
Wọ cha yan jẹ ohwo na vwo kpo uwevwin ra fọnrhọn emwa wẹn , wọ me kpairoro vrẹ oborẹ ohwo na ru kẹ wẹ na ?
Kakaka !
Ọkieje yen wo che vwo dje ọdavwaro kẹ ohwo ro sivwin arhọ wẹn na !
Ọtiọyen ọ je hepha , ofori avwanre vwọ kpẹvwẹ Jihova vẹ Jesu vwọ kẹ ọtanhirhe na .
Ọ rha dia aye - en , je ghwuru !
Ayen sivwin avwanre vwọ vrabọ rẹ umwemwu vẹ ughwu .
Fikirẹ ẹguọnọ rayen , avwanre rhi vwo iphiẹrophiyọ re vwo yerin vwẹ Iparadaisi vwẹ otọrakpọ na bẹdẹ bẹdẹ !
18 , 19 . ( a ) Diesorọ oshọ rẹ omaẹvwọkpahotọ vẹ omaebrophiyame vwo ju we emuo ?
( b ) Mavọ yen ẹga rẹ Jihova sa vwọ nẹrhẹ akpeyeren wẹn yovwin ?
Wo vwo ọdavwaro kpahen oborẹ Jihova ru kẹ wẹ na ?
Ọ da dia ọtiọyen , ofori nẹ wọ vwomakpahotọ ji bromaphiyame .
Omaẹvwọkpahotọ , ọyen uve wo ve kẹ Ọghẹnẹ nẹ wo che ru ọhọre rọyen bẹdẹ .
Ofori nẹ oshọ rẹ uve tiọyen mu we ?
Ẹjo !

Jihova guọnọ erhuvwu wẹn , ọ je hwosa kẹ ihwo ri ru ọhọre rọyen .
( Hibru 11 : 6 ) Wọ da vwomakpahotọ ji bromaphiyame , akpọ wẹn ko che yovwin !
Oniọvo ọshare ọvo rọhẹ ẹgbukpe 24 , ro bromaphiyame ọke ro ji te ẹgbukpe ihwerha - a , da ta : “ Ọkiọvo mi rhe vwo erianriẹn okokodo kpahen uyota na , ọ da dianẹ me ghwanre emerha mi ki bromaphiyame , ẹkẹvuọvo orhiẹn mi bruru me vwọ vwomakpahotọ kẹ Jihova sẹro mẹ nẹ ẹvwọtua rẹ ekuakua rẹ akpọ na . ”
Jihova guọnọ erhuvwu wẹn .
Ẹkẹvuọvo , Eshu guọnọ erhuvwu wẹ - ẹn , ọdavwẹ romobọ rọyen ọyen ọ guọnọ .
Wo de nene , ọ cha sa kẹ wẹ orọnvwọn oyoyovwin vuọvo - o .
Mavọ yen ọ sa vwọ kẹ wẹ orọnvwọn ro vwori - i ?
O vwo iyẹnrẹn esiri - i , o vwo iphiẹrophiyọ - ọ .
Ọ guọnọre nẹ wọ ghwọrọ kidie oghwọrọ yen hẹrhẹ ! — Ẹvwọphia 20 : 10 .
Die yen eghene se ru ọ da guọnọ yerin te ẹdia rẹ omaẹvwọkpahotọ vẹ omaebrophiyame ?
( Ji ni ekpeti na , “ Ukẹcha Wọ Sa Vwọ Yan Phiaro . ” )
Omaẹvwọkpahotọ wẹn vwọ kẹ Jihova , ọyen orhiẹn - ebro rọ ma rho kparobọ vwẹ akpeyeren wẹn .
Wo muegbe re ?
Ọ da dia ọtiọyen , wo jẹ oshọ rẹ orhiẹn - ebro na mu we - e .
Jẹ , wo de roro nẹ wo ji muegbe - e , reyọ iroroẹjẹ rehẹ uyono nana vwo ruiruo wọ vwọ yan obaro .
Pọl vuẹ iniọvo rehẹ Filipae nẹ ayen yan phiaro ọkieje .
( Filipae 3 : 16 ) Wo de nene uchebro yena , kẹ wọ cha fobọ vwomakpahotọ kẹ Jihova ji bromaphiyame .
“ Mavọ Mi Se Vwo Ru Ẹrhovwo Mẹ Yovwinphiyọ ? ” ​ — November 2008
“ Mavọ Me Sa Vwọ Riavwerhen rẹ Isese rẹ Baibol ? ” ​ — April 2009
“ Oka rẹ Ohwo Vọ Me Hepha ? ” ​ — October 2011
“ Mavọ Me Sa Vwọ Riavwerhen rẹ Uyono rẹ Baibol ? ” ​ — February 2012
“ Diesorọ E Vwo Kpo Uyono ? ” ​ — April 2012
UKORI 1
“ Die Mi Se Ru Me Sa Vwọ Mrẹ Omavwerhovwẹn Vwẹ Ẹga rẹ Ọghẹnẹ ? ” — uyovwinrota 38
“ Diesorọ Oshọ Vwo Mu Vwe Mi Vwo Ghwoghwo Ota Vwẹ Isikuru ? ” — uyovwinrota 17
UKORI 2
“ Diesorọ E Vwo Yeren Akpọ Nene Irhi rẹ Baibol Na ? ” — uyovwinrota 34
“ “ Mavọ Me Sa Vwọ Dia Ugbeyan rẹ Ọghẹnẹ ? ” ​ — uyovwinrota 35
“ Ofori Mi Vwo Bromaphiyame ? ” ​ — uyovwinrota 37

“ Oma rọye ọye oma na ejobi , da tan kugbe a da rhuọ kugbe . ” — ẸFESỌS 4 : 16 .
UNE : 53 , 107
Idjerhe vọ yen avwanre vwọ wian kugbe vwẹ iruo aghwoghwo na ?
Erọnvwọn vọ yen avwanre se ru rere oyerinkugbe vwọ dia ukoko na ?
Mavọ yen aye gbe ọshare se vwo vwo omamọ oyerinkugbe ?
Nẹ ọtonphiyọ rhe , mavọ yen e ruiruo Ọghẹnẹ wan ?

JIHOVA vẹ Jesu vwo omamọ oyerinkugbe nẹ ọtonphiyọ rhe . Jesu yen Jihova ka ma .
Jesu de rhe nene wian ro vwo “ mudia kẹrẹ , kerẹ onotu rẹ ọwena . ”
( Isẹ 8 : 30 ) Idibo rẹ Jihova je wian kuẹgbe vwẹ iruo rẹ ayen ruẹ .
Kerẹ udje , Noa vẹ orua rọyen koko bọn okọ na .
Emọ rẹ Izrẹl je wian kugbe vwọ bọn ọgarivi yẹrẹ itabanako na , ayen je ghan nẹ , ji muo nẹ asan kpo asan .
Vwẹ uwevwin rẹ ẹga na , ayen hworo ekuakua rẹ uhworo je suine kuẹgbe vwo jiri Jihova .
Ihwo rẹ Jihova ru erọnvwọn nana eje kidie ayen wian kuẹgbe . — Jẹnẹsis 6 : 14 - 16 , 22 ; Ukeri 4 : 4 - 32 ; 1 Ikun Rivie 25 : 1 - 8 .
( a ) Die yen a jokaphiyọ kpahen Inenikristi rẹ ẹgbukpe ujorin ẹsosuọ ?
( b ) Enọ vọ yen avwanre cha fuẹrẹn ?
Inenikristi rẹ ẹgbukpe ujorin ẹsosuọ je wian kugbe .
Ọyinkọn Pọl nabọ djefiotọ nẹ dedevwo nẹ ayen vwo ẹgba vẹ iruo sansan , ayen wian kugbe . Ayen ejobi nene Osun rayen , Jesu Kristi . Pọl reyọ ayen vwo dje ẹbẹre sansan rẹ ugboma na re wian kuẹgbe .
( Se 1 Kọrẹnt 12 : 4 - 6 , 12 . )
Kẹ avwanre nonẹna vwo ?
Mavọ yen avwanre sa vwọ wian kugbe vwẹ iruo aghwoghwo na , vwẹ ukoko na , kugbe vwevunrẹ orua ?
Emramrẹ vọ yen ọyinkọn Jọn mrẹre ?
Vwẹ ẹgbukpe ujorin ẹsosuo , ọyinkọn Jọn mrẹ emramrẹ rẹ emekashe ighwrẹn ri hworo owanre .
Ọriyorin vwo hworo owanre rọyen , Jọn da mrẹ “ isio ọvo ro she nẹ obo odjuvwu cha akpọ na . ”
“ Isio ” yena da vwẹ usiaphrẹ vwo rhie ẹchẹ rẹ ukpotọ okokodo ro ji mu ebri hwin .
Ẹsosuọ , ivwirhi de bru nẹ evun rọyen rhe , ebaka buebun da rhan nẹ evunrẹ ivwirhi na rhe .
Ukperẹ ayen vwọ re irhe yẹrẹ ekankọn , ebaka na ki kpokpo “ ihwo ri jẹ oka rẹ Ọghẹnẹ na evwo vwẹ arhare rayen . ”
( Ẹvwọphia 9 : 1 - 4 ) Jọn riẹnre nẹ ebaka sa so oghwọrọ ọgangan , kirobo rẹ ayen ruru vwẹ Ijipt ọke rẹ Mosis .
( Eyanno 10 : 12 - 15 ) Ebaka rẹ Jọn mrẹre na mudiaphiyọ Inenikristi ra jẹreyọ ri ghwoghwo ovuẹ ọgangan kpahen ẹga rẹ efian .
Iduduru rẹ ihwo buebun ri vwo iphiẹrophiyọ rẹ ayen vwọ dia otọrakpọ na ji kuomaba ayen .
Ẹko ivẹ nana ruiruo aghwoghwo na kuẹgbe .
Iruo nana chọn ihwo buebun uko vwo vrẹn nẹ ẹga rẹ efian ayen de ji nẹ abọ rẹ Eshu .
Iruo vọ yen ihwo rẹ Ọghẹnẹ che ru , kẹ die yen idjerhe vuọvo rẹ ayen se vwo ruo ?
Avwanre vwo owian re vwo ghwoghwo “ iyẹnrẹ esiri ” na kẹ ihwo rẹ akpọeje tavwen oba na ki te . Ọnana owian rode !
( Matiu 24 : 14 ; 28 : 19 , 20 ) Ofori nẹ e durhie kohwo kohwo rẹ “ urhuru rẹ ame hwe ” nẹ ọ rhe da “ ame rẹ arhọ ” na , kọyen ofori nẹ a vwẹ uyota rẹ Baibol na vwo yono kohwo kohwo rọ guọnọ nyo .
( Ẹvwọphia 22 : 17 ) Jẹ e se ru ọnana siẹrẹ a da wian “ kugbe ” vwevunrẹ ukoko na . — Ẹfesọs 4 : 16 .
5 , 6 .
Idjerhe vọ yen avwanre vwọ wian kuẹgbe vwẹ iruo aghwoghwo na ?
Re se vwo ghwoghwo ota kẹ ihwo buebun , ofori nẹ e vwo omamọ rẹ ọrhuẹrẹphiyotọ vwọ kẹ iruo aghwoghwo na .
Odjekẹ rẹ ukoko na sa chọn avwanre uko vwo ru ọnana .
E de ru omẹvwa rẹ ada nu , ke re ghwoghwo iyẹnrẹn esiri rẹ Uvie na vwọ kẹ ihwo .
Avwanre je vwẹ ẹbe vwọ kẹ ayen .
Vwọrẹ uyota , avwanre phi ẹbe ri te iduduru buebun phiyọ ada re vwẹ akpọeje .
Ọkiọvo , avwanre se vwobọ vwẹ iruo aghwoghwo na vwẹ idjerhe rẹ oghẹresan .
Wo de ruiruo nana , kọyen wo kuomakugbe iduduru rẹ iniọvo wẹn vwẹ akpọ na ri ji ruiruo rẹ aghwoghwo na !
Wo ji nene emekashe na wian kuẹgbe , ayen vwẹ ukẹcha kẹ ihwo rẹ Ọghẹnẹ vwo ruiruo rẹ aghwoghwo na . — Ẹvwọphia 14 : 6 .
Mavọ ọ vwerhoma te e de se kpahen iyẹnrẹn rẹ iruo aghwoghwo na vwẹ akpọeje vwevunrẹ Yearbook na !
Ji roro kpahen obo ra wian kuẹgbe ọke re de durhie ihwo kpo ọghwẹkoko .
A me je kerhọ kẹ uyono vuọvo .
Eta , eha rudje , vẹ idje sansan ra vwọphia kẹ avwanre oruru ra vwọ ga Jihova vẹ ẹgba avwanre eje .
E ji kuomakugbe iniọvo rẹ avwanre rehẹ akpọneje vwo ruẹ Ẹkarophiyọ rẹ ughwu rẹ Jesu kukpe kukpe .
( 1 Kọrẹnt 11 : 23 - 26 ) Ẹdẹ vuọvo yen e vwo ruo , rọ dia ovwọnvwọn rẹ Nisan 14 , re vwo dje ọdavwaro kpahen oborẹ Jihova ru kẹ avwanre , kugbe e ji vwo nene iji rẹ Jesu .
Udughwrẹn evo e ki ru Ẹkarophiyọ na , avwanre ejobi je wian kugbe vwo durhie ihwo buebun nẹ i kuomakugbe avwanre vwẹ irueru ọghanghanre nana .
Die yen avwanre se ruẹ kidie nẹ a wian kuẹgbe ?
Abaka vuọvo ghwe vwo ẹgba ro vwo ruiruo - o .
Avwanre ohwo vuọvo ji vwo ẹgba re vwo ghwoghwo kẹ ihwo ejobi - i .

Jẹ avwanre ghwoghwo ota kẹ iduduru rẹ ihwo , je chọn evo uko vwo jiri Ọghẹnẹ kidie avwanre wian kuẹgbe .
8 , 9 . ( a ) Udje vọ yen Pọl vwo yono Inenikristi nẹ ayen wian kugbe ?
( b ) Mavọ yen avwanre sa vwọ wian kugbe vwevunrẹ ukoko na ?
Pọl nabọ djefiotọ vwọ kẹ iniọvo rehẹ Ẹfesọs kpahen ọrhuẹrẹphiyotọ rọhẹ ukoko na , ọ da je tanẹ ofori nẹ ihwo eje rehẹ ukoko na “ rho . . . vwẹ idjerhe kidjerhe . ”
( Se Ẹfesọs 4 : 15 , 16 . )
Pọl vwẹ ugboma na vwo dje nẹ Inenikristi eje se toroba oyerinkugbe rẹ ukoko na , rere ihwo eje vwọ yan nene Jesu , rọ dia Osun rẹ ukoko na .
Ọ tare nẹ ẹbẹre sansan rẹ ugboma na wian kuẹgbe womarẹ “ uriẹn kuriẹn ejobi ra vwọ kẹ . ”
Ọtiọyena , owenẹ avwanre ighene yẹrẹ emare , te e rẹ oma rayen ganre yẹrẹ e re muọga , die yen ofori nẹ e ru ?
Jesu vwẹ ekpako vwo mu nẹ ayen vwẹrote ukoko na , ọ je guọnọ nẹ avwanre muọghọ kẹ ayen ji nene odjekẹ rayen .
( Hibru 13 : 7 , 17 ) Ọnana ghwa lọhọ ọkieje - e .
Ẹkẹvuọvo , e jẹ a yare ukẹcha mie Jihova .
Ẹwẹn ọfuanfon rọyen sa chọn avwanre uko vwọ yan nene odjekẹ eje rẹ ekpako na vwọ kẹ avwanre .
Roro kpahen erere rẹ ukoko na cha mrẹ siẹrẹ avwanre da vwomakpotọ kẹ ekpako na ji nene ayen wian kugbe .
Oyerinkugbe kọ cha dia evunrẹ ukoko na , ẹguọnọ rẹ avwanre vwo kpahen ohwohwo kọ je cha ganphiyọ .
Mavọ yen idibo rowian vwọ chọn ukoko na uko vwọ wian kuẹgbe ?
( Ni uhoho rẹsosuọ na . )
Idibo rowian ji toroba oyerinkugbe rẹ ukoko na .
Ayen wian gangan vwọ chọn ekpako na uko , oma vwerhen avwanre kpahen iruo rayen na .
Kerẹ udje , idibo rowian vwo imuẹro nẹ ẹbe buebun herọ vwọ kẹ iruo aghwoghwo na , ayen ji dede erhorha re rhiẹ uyono avwanre .
Ayen je vwẹrote ẹrhuẹrẹ vẹ orufon rẹ Ọguan Ruvie na .
E de nene iniọvo nana wian kuẹgbe , jẹ avwanre vwo omamọ oyerinkugbe , je ga Jihova vwo nene ọrhuẹrẹphiyotọ rọyen . — Ji ni Iruo Rẹ Iyinkọn Na 6 : 3 - 6 .
Die yen ighene se ru vwọ chọn ukoko na uko ?
Ekpako evo herọ re wiowian ukoko mamọ vwẹ ikpe buebun re .
Asaọkiephana , ọ sa dianẹ ayen rha sa wian te oborẹ ayen wian jovwo - o kidie ayen ghwore .
Ighene eshare sa chọn ayen uko .
A da nabọ yono ayen , ayen sa vwẹrote ewian ukoko na .
Idibo rowian da je nabọ vwomakpahotọ vwọ kẹ ewian sansan , ayen se yerin te ẹdia rẹ ekpako vwẹ ọke rọ cha obaro .
( 1 Timoti 3 : 1 , 10 ) Ekpako evo re dia ighene tobọ je yan obaro vwẹ ukoko na .
Asaọkiephana , ayen ga kerẹ iniruo okinriariẹ re vwẹ ukẹcha kẹ iniọvo buebun vwẹ ikoko sansan .
Oma vwerhen avwanre siẹrẹ ighene da vwomakpahotọ vwọ ga iniọvo rayen . — Se Une Rẹ Ejiro 110 : 3 ; Aghwoghwo 12 : 1 .
12 , 13 .
Die yen sa chọn orua uko vwo vwo omamọ oyerinkugbe ?
Mavọ yen a sa vwọ chọn ihwo rẹ orua avwanre uko vwọ wian kugbe ?
Ẹga orua re ruẹ kudughwrẹn kudughwrẹn sa chọn avwanre uko .
Emiọvwọn vẹ emọ rayen da ghwọrọ ọke kuẹgbe vwo yono kpahen Jihova , ẹguọnọ rayen kpahen ohwohwo kọ je cha ganphiyọ .
Ayen sa vwẹ ọke nana vwo muegbe rẹ oborẹ ayen cha ta vwẹ aghwoghwo na .
Ayen de ji nyo oborẹ ohwo vuọvo ta kpahen ukoko na , je mrẹ ẹguọnọ rẹ orua na vwo kpahen Jihova , ọnana si ayen kẹrẹ ohwohwo .
Idibo rẹ Ọghẹnẹ wian kuẹgbe : Vwevunrẹ ukoko na , avwanre nene odjekẹ ra vwọ kẹ avwanre .
A vẹ iniọvo na wian kuẹgbe vwevunrẹ iruo aghwoghwo na .
Vwevunrẹ orua na , avwanre vwo ẹguọnọ kpahen ohwohwo ji ruẹ ẹga orua kuẹgbe Ihwo rẹ Ọghẹnẹ vwo omamọ oyerinkugbe : Kasan kasan rẹ avwanre hepha vwẹ akpọ na , avwanre ejobi ga Jihova ji nyupho rẹ Osun avwanre , Jesu .
E se ghwoghwo iyẹnrẹn esiri na kẹ iduduru rẹ ihwo vwẹ akpọneje kidie avwanre eje yen vwobọ vwẹ iruo aghwoghwo na .
Vwọba , a je yan nene iji rẹ Baibol na rọ chọn avwanre uko vwo jiri Jihova kuẹgbe
Idjerhe vọ yen aye gbe ọshare sa vwọ wian kugbe ?
( Matiu 19 : 6 ) Ayen de vwo ẹguọnọ rẹ Jihova , ayen da je ga kuẹgbe , kẹ ayen che vwo omavwerhovwẹn vẹ oyerinkugbe vwẹ orọnvwe rayen .
Ofori nẹ ayen vwo ẹguọnọ rẹ ohwohwo kerẹ Ebraham vẹ Sera , Aizik vẹ Rebeka , kugbe Elkanah vẹ Hanah .
( Jẹnẹsis 26 : 8 ; 1 Samuẹl 1 : 5 , 8 ; 1 Pita 3 : 5 , 6 ) Aye gbe ọshare de ru ọtiọna , oyerinkugbe rayen cha gan , ayen ki ji che sikẹrẹ Jihova kpẹkpẹkpẹ . — Se Aghwoghwo 4 : 12 .
Ẹga orua sa vwẹ ukẹcha kẹ ighene vẹ emare vwọ nabọ sikẹrẹ ohwohwo ( Ni ẹkoreta 12 , 15 )
Ọ da dianẹ ọshare yẹrẹ aye wẹn ga Jihova - a , die wo se ru vwọ sẹro rẹ orọnvwe wẹn ?
Baibol na tare nẹ ofori nẹ avwanre rọvwọn ohwo rọ ga Jihova ọvo .
( 2 Kọrẹnt 6 : 14 ) Dedena , o vwo iniọvo avwanre evo rẹ ọrivẹ rayen dia Oseri rẹ Jihova - a .
Evo mrẹ ukoko na vughe ọke rẹ ayen vwọ rọvwọn nu , jẹ ọrivẹ rayen rhọnvwe dia Oseri rẹ Jihova - a .
Ọ sa dianẹ efa rọvwọn odibo rẹ Jihova , jẹ ukuko na ọrivẹ rayen na de vrẹn nẹ ukoko na .
Vwẹ ẹdia nana , Inenikristi davwẹngba rayen eje ayen vwọ vwẹ iji rẹ Baibol na vwọ sẹro rẹ orọnvwe rayen .
Ọnana ghwa lọhọ ọkieje - e .
Kerẹ udje , Mary vẹ ọshare rọyen David , ga Jihova kuẹgbe .
David da dobọ rẹ uyono ẹra ji kpregede .
Ẹkẹvuọvo , Mary je davwẹngba rọ vwọ dia omamọ aye , o ji dje uruemu rẹ Onenikristi phia .
O yono emọ rọyen esan kpahen Jihova , o ji kpo uyono vẹ emẹvwa ọkieje .
Ikpe evo vwọ wan nu , emọ na de kpo ọ rẹ obọ rayen , jẹ Mary je ga Jihova dede nẹ erọnvwọn rhoma gan kẹ .
Ọke ọvo vwo te , David ko se imagazini rẹ Mary vwọ kẹ .
Ọ da je rhe ton uyono ẹra phiyọ . Uvwrọmọ rọyen rọhẹ ẹgbukpe esan , sẹro rẹ agbara hẹrhẹ ọkeneje .
Ọ rha rhe - e , ọmọ na kọ vuẹ nẹ , “ Papa , me hẹrhẹ owẹ bẹn nonẹna . ”
David de rhivwin bru Jihova rhe ẹgbukpe 25 vwọ wan nu . Asaọkiephana , ọ vẹ aye rọyen ga Jihova vẹ omavwerhovwẹn .
Mavọ yen ihwo re rọvwọn kri re sa vwọ vwẹ ukẹcha kẹ e re rọvwọnre obọ ?
Eshu vwọsua erua nonẹna . Ọnana orọnvwọn ọvo rọ nẹrhẹ aye gbe ọshare re ga Jihova wian kugbe ọkieje .
Otoro ikpe wọ rọvwọn re - e , roro kpahen obo wọ sa ta yẹrẹ ru , wo vwo ru orọnvwe wẹn gan .
Ọ da dianẹ ovwan rọvwọn kri re , ovwan sa dia omamọ udje vwọ kẹ e re rọvwọnre obọ .
Wo se durhie ihwo re ghwa rọvwọn obọ vwọ rhe ẹga orua rẹ ovwan .
Ayen cha mrẹ nẹ otoro oborẹ orọnvwe na kri te re - e , ayen se ji vwo ẹguọnọ kpahen ohwohwo je wian kugbe . — Taitọs 2 : 3 - 7 .
16 , 17 .
Die yen idibo rẹ Ọghẹnẹ rhẹro rọyen ?
Ọke rẹ ihwo rẹ Izrẹl vwo kpo orẹ vwẹ Jerusalẹm , ayen wian kuẹgbe .
Ayen muegbe rẹ erọnvwọn eje rẹ ayen guọnọre vwọ kẹ oyan na .
Ayen ke je yan kuẹgbe je chọn ohwohwo uko .
Vwẹ uwevwin rẹ ẹga na , ayen eje jiri Jihova je ga kuẹgbe .
( Luk 2 : 41 - 44 ) Nonẹna , rẹ avwanre vwo muegbe hẹrhẹ akpọ kpokpọ na , ofori nẹ a davwẹngba vwo vwo omamọ oyerinkugbe je wian kugbe .
Wo se roro kpahen idjerhe wo se vwo ru ọnana kpobarophiyọ ?
Ihworakpọ na ro ohwohwo kakaka - a , ayen họnra fikirẹ erọnvwọn buebun .
Jẹ oma vwerhen avwanre nẹ Jihova chọn avwanre uko vwo vwo ufuoma kugbe ẹruọ rẹ uyota na !
Ihwo rọyen rehẹ akpọ na vwẹ ẹga kẹ vwẹ idjerhe rọ guọnọre .
Ma rho vwẹ ọke rẹ oba nana , ihwo rẹ Jihova vwo omamọ oyerinkugbe vrẹ obo ri jovwo .
Kirobo rẹ Aizaya vẹ Maika mraro rọyen , avwanre eje kpo “ ugbenu rẹ Ọrovwohwo na ” kuẹgbe . ( Aizaya 2 : 2 - 4 ; se Maika 4 : 2 - 4 . )
Mavọ oma cha vwerhen avwanre te vwẹ ọke rọ cha obaro na rẹ ihworakpọ eje de che vwo omamọ oyerinkugbe , je wian “ kugbe ” vwẹ ẹga rẹ Jihova !

“ Ọnana hẹ idjerhe na , yan nene . ” ​ — AIZAYA 30 : 21 .
UNE : 65 , 48
Odjekẹ vọ yen Jihova vwọphia vwẹ ọke rẹ Noa vẹ Mosis ?
Odjekẹ kpokpọ vọ yen Ọghẹnẹ vwọ kẹ Inenikristi ?
Mavọ yen e se vwo djephia nẹ avwanre vwẹroso odjekẹ rẹ Ọghẹnẹ ?
1 , 2 . ( a ) Orhọ - esio vọ yen sivwin arhọ rẹ ihwo buebun re ?
( Ni uhoho rẹsosuọ na . ) ( b ) Odjekẹ vọ yen ihwo rẹ Ọghẹnẹ vwori , ro se sivwin arhọ rayen ?
“ MUDIA , NI , KERHỌ . ”
Ọ vrẹ ẹgbukpe 100 re yen e si eta nana phiyọ ophapha vwẹ asan ra da shariẹ idjerhe rẹ itreni vrẹ , vwẹ America .
Diesorọ ?
Rere itreni vwo jẹ imoto re shariẹ idjerhe na ẹ djẹ ruọ .
Ra vwọ nabọ kerhọ rẹ orhọ - esio nana sivwin arhọ rẹ ihwo buebun re .
Jihova kẹ avwanre orhọ - esio ri tobọ yovwin vrẹ ọnana .
Ọ vwẹ odjekẹ kẹ ihwo rọyen rere ayen se vwo vwo arhọ ri bẹdẹ je kẹnoma kẹ imuoshọ .
Jihova pha kerẹ osuigegede ro vwo ẹguọnọ , ro sun igodẹ rọyen , je vwẹ orhọ - esio kẹ ayen rere ayen sa vwọ vrabọ rẹ okpetu . — Se Aizaya 30 : 20 , 21 .
Mavọ yen ihworakpọ eje rhi vwo hirharoku ughwu ?
Nẹ awanre rhe yen Jihova vwọ reyọ odjekẹ vẹ ọkpọvi vwọ kẹ ihwo rọyen .
Kerẹ udje , vwẹ ogba rẹ Idẹn Jihova vwẹ odjekẹ vwọphia phephẹn , rọ sa kẹ ihworakpọ omavwerhovwẹn vẹ arhọ ri bẹdẹ .
( Jẹnẹsis 2 : 15 - 17 ) Ẹkẹvuọvo , Adam vẹ Ivi sen odjekẹ ro nẹ obọ rẹ Ọsẹ rayen na rhe .
Ivi kerhọ rẹ odjekẹ ro nẹ obọ rẹ ọrọdekọ rhe , Adam da rha kerhọ rẹ aye rọyen .
Kẹ die yen nẹ obuko rọyen rhe ?
Ayen da rioja , ji ghwu ababọ rẹ iphiẹrophiyọ .
Vwọba , ihworakpọ eje ki hirharoku ughwu fikirẹ jẹ ẹmenyo rayen .
( a ) Diesorọ a vwọ guọnọ iji efa ọke rẹ Oghwe na vwọ wan nu ?
( b ) Mavọ yen ẹdia kpokpọ na nẹrhẹ a riẹn iroro rẹ Ọghẹnẹ ?
Ọghẹnẹ vwẹ odjekẹ vwọ kẹ Noa , o vwo sivwin arhọ rẹ ihwo .
Oghwe na vwọ wan nu , Jihova da vwẹ iji kẹ ihworakpọ nẹ ayen ria yẹrẹ da ọbara - a .
Diesorọ ?

Kidie enẹna , Jihova vwẹ uphẹn kẹ ihworakpọ nẹ e re eranvwe .
Fikirẹ ẹdia kpokpọ nana , ayen je guọnọ iji kpokpọ ro sun ayen : “ Wọ ria uvwo vẹ arhọ rọye - e , kọye ọbara rọye . ”
( Jẹnẹsis 9 : 1 - 4 ) Iji nana nẹrhẹ avwanre riẹn iroro rẹ Ọghẹnẹ kpahen arhọ , rọ dia ọrọyen na .
Ọyehẹ Ọmemama na , ohwo rọ kẹ avwanre arhọ , ọtiọyena , ọyen fo ohwo rọ kẹ avwanre iji ro shekpahen arhọ .
Kerẹ udje , ọ tare nẹ avwanre hwe ohwo - o .
Ọghẹnẹ vwẹ ẹro ọghanghanre vwo ni arhọ vẹ ọbara , ọ je cha vwẹ oja re ohwo ro niro ghanghanre - e . — Jẹnẹsis 9 : 5 , 6 .
Die yen a cha fuẹrẹn asaọkiephana , kẹ diesorọ ?
Ọke rẹ Noa vwọ wan nu , Ọghẹnẹ ji sun ihwo rọyen . Vwẹ uyono nana , avwanre cha mrẹ udje evo rẹ obo ro sun ayen wan .
Ọnana cha nẹrhẹ orhiẹn - ebro rẹ avwanre ganphiyọ re vwo nene odjekẹ rẹ Jihova rhirin ra ro akpọ kpokpọ na .
Diesorọ o vwo fo nẹ ihwo rẹ Ọghẹnẹ kerhọ rẹ irhi ra vwọ kẹ ayen womarẹ Mosis , kẹ uruemu vọ yen ofori nẹ emọ rẹ Izrẹl vwo ?
Vwẹ ọke rẹ Mosis , Jihova kẹ ihwo rọyen iji ri shekpahen ẹga vẹ uruemu rayen .
Diesorọ ?
Kidie ẹdia nana fẹnẹre .
Vwẹ omarẹ ẹgbukpe ujorin ivẹ , emọ rẹ Izrẹl hẹ ẹdia rẹ eviẹn vwẹ Ijipt , asan rẹ ihwo da ga esẹ - emọ vẹ ema , ji ruẹ erọnvwọn buebun ri miovwo Ọghẹnẹ ivun .
Ọtiọyena , ayen guọnọ irhi kpokpọ ọke rẹ ayen vwo vrẹn nẹ Ijipt nu .
Kerẹ ẹgborho , ayen ki che nene Urhi rẹ Jihova .
Ẹbe evo tare nẹ ubiota rẹ Hibru ra fan kpo “ urhi ” na churobọ si ubiota ro mudiaphiyọ “ ọkpọvi , odjekẹ , uchebro . ”
Urhi na sẹro rẹ ihwo rẹ Izrẹl vwo nẹ ọfanrhiẹn vẹ ẹga rẹ efian rẹ ẹkuotọ efa re riariẹ ayen phiyọ ruẹ .
Ayen da kerhọ rẹ Ọghẹnẹ , kẹ ayen mrẹ ebruba rọyen .
Ayen da rha siọn , kẹ ayen rioja dẹn . — Se Urhi Rivẹ 28 : 1 , 2 , 15 .
( a ) Djekpahen oboresorọ Jihova vwọ vwẹ odjekẹ kẹ ihwo rọyen . ( b ) Idjerhe vọ yen Urhi na vwọ dia ọsẹro vwọ kẹ ihwo rẹ Izrẹl ?
Emọ rẹ Izrẹl na guọnọ odjekẹ kpokpọ fikirẹ orọnvwọn ọfa .
Urhi na muegbe rayen vwọ kẹ orọnvwọn ọghanghanre ọvo ro churobọ si ọhọre rẹ Jihova , ọyen ẹcha rẹ Mesaya na , Jesu Kristi .
Urhi na vwẹ ẹkarophiyọ kẹ ihwo rẹ Izrẹl na nẹ ayen gbare - e .
Ọ je chọn ayen uko vwọ riẹn nẹ ayen guọnọ ọtanhirhe na , rọ dia izobo ọgbagba ro che si imwemwu rayen no kare kare .
( Galesha 3 : 19 ; Hibru 10 : 1 - 10 ) Urhi na je sẹro rẹ urhiẹ rẹ orua rẹ Mesaya na , ọ je chọn ihwo rẹ Izrẹl uko vwo vughe Mesaya na ọke rọ vwọ rhe .
Vwọrẹ uyota , Urhi na pha kerẹ osun rẹ ọmọke krẹn , yẹrẹ “ ọsẹro , ” bẹsiẹ Kristi na ke rhe . — Galesha 3 : 23 , 24 .
Diesorọ a vwọ reyọ obo re mu Urhi rẹ Mosis na kpahen vwọba akpọ yerin ?
Kerẹ Inenikristi , avwanre sa je mrẹ erere vwo nẹ odjekẹ rẹ Jihova rọhẹ Urhi na .
Vwẹ idjerhe vọ ?
Avwanre se mudia , nabọ roro kpahen obo re mu Urhi na kpahen .
Dedevwo nẹ avwanre hẹ otọ rẹ irhi yena - a , a sa je reyọ buebun rayen vwo ruiruo vwẹ akpeyeren avwanre kugbe ẹga ra vwọ kẹ Jihova .
O phi ayen phiyọ Baibol na e sa vwọ kẹ avwanre aghwanre , e sa vwọ kpọ avwanre vi , ji dje ọdavwaro phia kidie Jesu yono avwanre orọnvwọn rọ rho vrẹ Urhi na .
Kerhọ kẹ oborẹ Jesu tare : “ Ovwan nyori re vwo ji urhi nẹ , Wo gbe igberadja - a : ẹkẹvuọvo me ta kẹ wẹ nẹ , kohwo kohwo ro ni aye rẹ ohwo ọfa opharo ro de je , yẹ o duro vwẹ udu rọye nure . ”
Ọtiọyena , ofori nẹ a kẹnoma kẹ ọfanrhiẹn , o ji fo nẹ a sen iroro vẹ urhurusivwe rẹ ọfanrhiẹn . — Matiu 5 : 27 , 28 .
Ẹdia kpokpọ vọ yen nẹrhẹ Ọghẹnẹ vwẹ irhi kpokpọ vwọphia ?
Jesu vwọ rhe kerẹ Mesaya na nu , Jihova da vwẹ irhi kpokpọ phia vẹ erọnvwọn efa ri shekpahen ọhọre rọyen .
Diesorọ ?
Vwẹ ukpe rẹ 33 , Jihova sen ẹkuotọ rẹ Izrẹl , ọ da jẹ ukoko rẹ Inenikristi nẹ e dia ihwo rọyen .
Ẹdia rẹ ihwo rẹ Ọghẹnẹ rhe wene re .
Diesorọ a vwọ vwẹ irhi kpokpọ vwọ kẹ ukoko rẹ Inenikristi , kẹ idjerhe vọ yen e vwọ fẹnẹ e ra vwọ kẹ emọ rẹ Izrẹl ?
Jihova vwẹ Urhi rẹ Mosis na vwọ kẹ ihwo rẹ Izrẹl , o vwo yono ayen oborẹ ayen ga ji yeren akpọ wan .
Vwo nẹ ọtonphiyọ rẹ ẹgbukpe ujorin ẹsosuọ , ọ rha dia ẹkuotọ ọvuọvo yen ihwo rẹ Ọghẹnẹ nurhe - e , ẹkẹvuọvo ayen nẹ ẹkuotọ sansan rhe , e de se ayen Izrẹl rẹ ẹwẹn .
Ayen da rhe dia ukoko rẹ Inenikristi rehẹ otọ rẹ ọphọ kpokpọ na .
Jihova kẹ ayen odjekẹ kpokpọ yẹrẹ e ra nabọ djefiotọ ro shekpahen oborẹ ayen ga ji yeren akpọ wan .
Vwọrẹ uyota , “ Ọghẹnẹ ghwẹ oma hẹ abọvo jẹ ọvo vwo - o ; ẹkẹvuọvo vwẹ ẹgborho kẹgborho ohwo rọ djẹ oshọ rọye ro de ru obo ri shehọ ọye ọ reyọ . ”
( Iruo Rẹ Iyinkọn Na 10 : 34 , 35 ) Ayen nene obo re mu “ urhi ri Kristi ” na kpahen re si phiyọ ubiudu rayen , ọ dia enu rẹ ophapha rẹ oragha - a .
Urhi na kọyen che sun Inenikristi vwẹ kasan kasan rẹ ayen dia , ayen me je mrẹ erere gbidiki . — Galesha 6 : 2 .
Ẹdia ivẹ vọ vwẹ akpeyeren rẹ Inenikristi yen “ urhi ri Kristi ” na djobọte ?
Izrẹl rẹ ẹwẹn mrẹ erere rode vwo nẹ odjekẹ rẹ Jihova vwọ kẹ ayen womarẹ Jesu .
Tavwen Jesu ke ta ota kpahen ọphọ kpokpọ na , ọ vwẹ iji eghanghanre ivẹ vwọphia .
Ọvo yen iruo aghwoghwo na .
Ọ ro chekọ ko rhe shekpahen uruemu rẹ Inenikristi vẹ uruemu rẹ ayen vwo kpahen ohwohwo .
A vwẹ iji nana kẹ Inenikristi eje , ji te avwanre , owenẹ e vwo iphiẹrophiyọ re vwo kpo odjuvwu yẹrẹ ra vwọ dia otọrakpọ na .
Orọnvwọn kpokpọ vọ yen phiare kpahen iruo aghwoghwo na ?

Ọke awanre , ihwo rẹ ẹgborho na kpo Izrẹl ra ga Jihova .
( 1 Ivie 8 : 41 - 43 ) Ẹkẹvuọvo , Jesu da vwẹ iji ọvo phia , rọhẹ Matiu 28 : 19 , 20 .
( Se . )
Jesu vuẹ idibo rọyen nẹ ayen “ yanran ” bru ihworakpọ na eje .
Vwẹ Pẹntikọst ukpe rẹ 33 , Jihova de djephia nẹ ọ guọnọre nẹ e ghwoghwo iyẹnrẹn esiri na ro akpọeje .
Vwẹ ẹdẹ yena , ẹwẹn ọfuanfon na da ro oma rẹ ihwo ri te omarẹ 120 vwẹ ukoko kpokpọ na , kẹ ayen jẹ ephẹrẹ sansan vwo ghwoghwo kẹ ihwo rẹ Ju vẹ ihwo rẹ ẹkuotọ efa ri kurhẹriẹ na .
( Iruo Rẹ Iyinkọn Na 2 : 4 - 11 ) Ọke vwọ yanran na , iruo aghwoghwo na da rhe ro Sameria .
Vwẹ ukpe rẹ 36 , aghwoghwo na da rhe ro ẹkuotọ rẹ Igiye .
Ọnana mudiaphiyọ nẹ Inenikristi ki ghwoghwo ota na kẹ ihworakpọ eje !
13 , 14 . ( a ) Die yen “ urhi ọkpokpọ ” rẹ Jesu vwọphia na churobọ si ?
( b ) Die yen udje rẹ Jesu yono avwanre ?
Jesu je vwẹ “ urhi ọkpokpọ ” phia kpahen uruemu rẹ Inenikristi vwo kpahen ohwohwo .
( Se Jọn 13 : 34 , 35 . )
Ofori nẹ e dje ẹguọnọ rẹ avwanre phia vwọ kẹ ayen kẹdẹ kẹdẹ , e ji muegbe re vwo ghwu vwọ kẹ ayen .
Ọyena hẹ evunrẹ Urhi na - a . — Matiu 22 : 39 ; 1 Jọn 3 : 16 .
Jesu yen udje rọ ma rho kparobọ rẹ ẹguọnọ tiọyen .
O vwo ẹguọnọ rẹ idibo rọyen mamọ te ẹdia ro de ghwu kẹ ayen .
Ọ je guọnọ nẹ idibo rọyen ru ọtiọyen .
Ofori nẹ e muegbe re vwo chirakon rẹ ebẹnbẹn , tobọ ghwu vwọ kẹ iniọvo rẹ avwanre . — 1 Tẹsalonaika 2 : 8 .
15 , 16 .
Ewene kpokpọ vọ yen herọ asaọkiephana , kẹ idjerhe vọ yen Ọghẹnẹ vwọ kẹ avwanre odjekẹ ?
Jesu vwẹ “ omamọ rẹ odibo esiri na ” vwo mu rọ vwọ vwẹ “ emu ” kẹ idibo rọyen vwẹ “ ọke ” ro fori .
( Matiu 24 : 45 - 47 ) Emu nana churobọ si odjekẹ eghanghanre vwọ kẹ ihwo rẹ Ọghẹnẹ siẹrẹ erọnvwọn de wene .
Ewene vọ yen herọ enẹna ? Avwanre yerẹn vwẹ “ oba rẹ ẹdẹ na , ” o rhe che kri - i , ke che hirharoku ukpokpogho rọ je phia dẹvo - o .
( 2 Timoti 3 : 1 ; Mak 13 : 19 ) Vwọba , a djẹ Eshu vẹ emekashe rọyen nẹ odjuvwu rhe otọrakpọ na , ọtiọyena kẹ ayen so ojaẹriọ kẹ ihworakpọ .
( Ẹvwọphia 12 : 9 , 12 ) Avwanre je yan nene iji rẹ Jesu re vwo ghwoghwo kẹ ihwo rehẹ akpọneje vwẹ ejajẹ buebun !
17 , 18 .
Die yen e ru kpahen odjekẹ ra vwọ kẹ avwanre asaọkiephana ?
Ukoko rẹ Jihova vwo erọnvwọn buebun re sa chọn avwanre uko vwẹ iruo aghwoghwo na .
Wọ vwẹ ayen ruiruo ?
E yono avwanre obo ra sa vwọ nabọ reyọ erọnvwọn nana ruiruo vwẹ emẹvwa .
Wo nẹ uyono nana kerẹ odjekẹ ro nẹ obọ rẹ Ọghẹnẹ rhe ?
Re se vwo vwo ebruphiyọ rẹ Ọghẹnẹ , ofori nẹ avwanre nabọ kerhọ rẹ odjekẹ eje rẹ ukoko na vwọ kẹ avwanre .
A da yan nene ayen asaọkiephana , kọ cha lọhọ avwanre ji vwo nene odjekẹ ra cha vwọ kẹ avwanre ọke rẹ “ ukpokpogho rode ” na da tonphiyọ nu , ọke ra cha vwọ ghwọrọ akpọ rẹ Eshu nana .
( Matiu 24 : 21 ) Ọke yena da wan nu , avwanre je cha guọnọ odjekẹ vwẹ akpọ kpokpọ na , e de si Eshu no nu .
Vwẹ akpọ kpokpọ na , e che rhie ẹbe ri vwo odjekẹ kpokpọ vwẹ Iparadaisi ( Ni ẹkoreta 19 , 20 )
19 , 20 .
Ẹbe vọ yen e che rhie , erere vọ yen ọ cha ghwa rhe ?
Vwẹ ọke rẹ Mosis , ihwo rẹ Izrẹl guọnọ odjekẹ kpokpọ , ọtiọyena Ọghẹnẹ da kẹ ayen Urhi na . Ọke vwọ yanran na , ukoko rẹ Inenikristi da yan nene “ urhi ri Kristi ” na .
Baibol na je vuẹ avwanre nẹ vwẹ akpọ kpokpọ na , a cha kẹ avwanre ẹbe ri vwo odjekẹ kpokpọ .
( Se Ẹvwọphia 20 : 12 . )
Ọ sa dianẹ ẹbe nana che dje oborẹ Jihova guọnọ mie avwanre vwẹ ọke yena .
Ihworakpọ eje , tobọ te e ra cha rhọvwọn nẹ ushi , de yono ẹbe nana ka sa riẹn ọhọre rẹ Ọghẹnẹ vwọ kẹ ayen .
Ẹbe nana je cha chọn avwanre uko vwọ riẹn iroro rẹ Jihova .
Kẹ avwanre je cha nabọ vwo ẹruọ rẹ Baibol na , ọtiọyena , avwanre ki che vwo ẹguọnọ rẹ ohwohwo ji muọghọ kẹ ohwohwo vwẹ Iparadaisi .
( Aizaya 26 : 9 ) Vwẹ ẹro roro erọnvwọn re che yono , ji yono ihwo efa vwẹ otọ rẹ usuon rẹ Ovie avwanre , Jesu Kristi !
E de nene odjekẹ re “ si phihọ ẹbe na ” je fuevun kẹ Jihova vwẹ ọdavwini rọ koba na , ko che si odẹ rẹ avwanre phiyọ “ ọbe rẹ arhọ na ” bẹdẹ bẹdẹ .
Avwanre se vwo arhọ ri bẹdẹ na !
Ọtiọyena , ofori nẹ e MUDIA , ra vwọ nabọ se Baibol na , NI , ra vwọ nabọ vwo ẹruọ rẹ obo ro mudiaphiyọ vwọ kẹ avwanre , je KERHỌ , re vwo nene odjekẹ rẹ Ọghẹnẹ asaọkiephana .
E de ru erọnvwọn nana , ka sa wanvrẹ ukpokpogho rode na , ji yono kpahen Jihova , Ọghẹnẹ rẹ avwanre ro vwo ẹguọnọ vẹ aghwanre , bẹdẹ bẹdẹ . — Aghwoghwo 3 : 11 ; Rom 11 : 33 .
“ Urhi ri Kristi ” : Iji rẹ Jesu ejobi , te iji re vwo ghwoghwo iyẹnrẹn esiri na vwẹ akpọneje kugbe re vwo vwo ẹguọnọ rẹ iniọvo avwanre .
Urhi na hẹ ubiudu rẹ avwanre , kọyen sun avwanre vwẹ kasan kasan ra hepha .
E de nene urhi nana , Jihova cha kẹ avwanre arhọ ri bẹdẹ
Davwẹngba vwọ riẹn obo wo se ru kẹ iniọvo wẹn , bicha ayen je vwẹ uchebro rẹ Baibol vwọ kẹ ayen
JESU ki rhi kpo odjuvwu , ọ da vuẹ idibo rọyen : “ Ovwan ke cha dia iseri mẹ . . . rhiri re te oba rẹ akpọ na . ”
( Iruo Rẹ Iyinkọn Na 1 : 8 ) Mavọ yen ayen se vwo ghwoghwo re te oba rẹ akpọ na ejobi ?
Martin Goodman , rọ dia ọgbaerianriẹn vwẹ Oxford University , da tanẹ , “ vwẹ ọke rẹ usuon rẹ Rom , Inenikristi fẹnẹ ihwo rẹ ẹga efa , tobọ ji te ihwo rẹ Ju kidie ayen vwo ẹwẹn rẹ ayen vwo ruiruo ra kẹ ayen . ”
Jesu ghwoghwo ota na vwo nẹ asan kpo asan .
Inenikristi rẹ uyota vwẹrokere udje rọyen rẹ ayen vwo ghwoghwo “ ikun esiri rẹ Uvie rẹ Ọghẹnẹ ” vwẹ asan eje . Ayen ke guọnọ ihwo ri vwo ẹguọnọ rẹ uyota na .
( Luk 4 : 43 ) Kọyensorọ vwẹ ẹgbukpe ujorin ẹsosuọ , a vwẹ ‘ iyinkọn ’ vwo mu , ubiota na mudiaphiyọ ihwo re jiri nẹ i re ru orọnvwọn .
( Mak 3 : 14 ) Jesu da vwẹ iji kẹ idibo rọyen : “ Ovwan gba yanran re we re yono ihwo rẹ akpọ na ejobi . ” — Matiu 28 : 18 - 20 .
Iyinkọn 12 rẹ Jesu na rha hẹ akpọ na asaọkiephana - a , jẹ idibo rẹ Jihova buebun vwẹrokere udje rayen vwẹ iruo aghwoghwo na .
E de se ayen nẹ ayen re ghwoghwo vwẹ asan ra da ma guọnọ ukẹcha , kẹ ayen ta : “ Mẹvwẹ na !
Ji vwe . ”
( Aizaya 6 : 8 ) Iniọvo evo ri wontọ nẹ Isikuru ri Gilead , kpo ẹkuotọ efa ri sheri de re ghwoghwo .
Efa kpo ubrakpọ ọfa vwẹ ẹkuotọ rayen .
Efa ji yono ejajẹ kpokpọ rere ayen sa vwọ vwẹ ukẹcha kẹ ikoko yẹrẹ ẹko .
Ọ ghwa lọhọ - ọ , ẹkẹvuọvo iniọvo nana vwoma rayen vwoze fikirẹ ẹguọnọ rẹ ayen vwo kpahen Jihova vẹ ihwo efa .
Ọtiọyena , ayen reyọ ọke , ẹgba vẹ igho rayen vwo kpo asan ra da ma guọnọ ukẹcha .
( Luk 14 : 28 - 30 ) Ọnana iruo ọghanghanre yen iniọvo nana ruẹ na .
Ọ dia avwanre eje yen se kpo asan ra da ma guọnọ ukẹcha - a , yẹrẹ yono ejajẹ kpokpọ - ọ .
Jẹ avwanre eje sa dia kerẹ imishọnare vwẹ ukoko rẹ avwanre .
Vwẹ ukẹcha phia . . .
Vwẹ ẹgbukpe ujorin ẹsosuọ , Inenikristi ruiruo aghwoghwo na vẹ oruru dede nẹ ayen hẹ orere rayen , ayen je dia imishọnare - e .

Pọl da vuẹ Timoti : “ Ru iruo rẹ aghwoghwo , gbe odibo wẹn gba . ”
( 2 Timoti 4 : 5 ) Eta nana ji djobọte avwanre nonẹna .
Ofori nẹ Inenikristi eje ruiruo aghwoghwo na .
Vwevunrẹ ukoko avwanre dede , idjerhe sansan herọ ra sa vwọ dia kerẹ imishọnare .
Kerẹ udje , siẹrẹ imishọnare da kua kpo ẹkuotọ ọfa , ayen ruẹ ewene sansan kidie erọnvwọn fẹnẹre vwẹ oboyin .
Ọ da tobọ dianẹ avwanre cha sa kua kpo asan ra da ma guọnọ ukẹcha - a , a sa guọnọ ena kpokpọ re se vwo ghwoghwo kẹ ihwo ?
Vwẹ ukpe rẹ 1940 , a da vuẹ iniọvo na nẹ ayen ton aghwoghwo urhuvwu phiyọ , ayen ruo obọvo vwẹ udughwrẹn .
Wo ruro dẹvure ?
Wọ vwẹ imikpekpa vwo ru aghwoghwo jovwo re ?
Obo ra ta na kẹ ọna : Wo vwo owenvwe wọ vwọ davwen ena kpokpọ vwẹ iruo aghwoghwo na ?
womarẹ a vwọ chọn ayen uko vwo “ ru iruo rẹ aghwoghwo ” na
Wo de vwo omamọ ẹwẹn kpahen iruo aghwoghwo na , kẹ wo che ruo vẹ oruru ọgangan .
Iniọvo ri kpo asan ra da ma guọnọ ukẹcha yẹrẹ ri yono ejajẹ kpokpọ na , eyen iniọvo ri muwan re je sa nabọ vwẹ ukẹcha kẹ ukoko na .
Kerẹ udje , ayen vwẹrote ọrhuẹrẹphiyotọ rẹ iruo aghwoghwo na .
Imishọnare yen vwẹrote ẹdia nana tavwen iniọvo re dia asan na ki muwan vwọ kẹ ẹdia tiọyena .
Wọ da dia oniọvo ọshare ro bromaphiyame re , wọ ‘ pharha , ’ kọyen wo vwo owenvwe wọ vwọ ga iniọvo wẹn vwẹ ukoko na kerẹ odibo rowian yẹrẹ ọkpako ? — 1 Timoti 3 : 1 .
womarẹ ukẹcha ra guọnọre
A sa chọn ukoko na uko vwẹ idjerhe efa .
Avwanre ejobi , te eya te eshare , emare vẹ ighene , sa vwẹ ‘ ukẹcha ’ kẹ iniọvo efa rehẹ ẹdia rẹ obẹnbẹn . — Kọlose 4 : 11 .
Ofori nẹ avwanre nabọ vughe iniọvo na siẹrẹ a da guọnọ chọn ayen uko .
Baibol na vuẹ avwanre nẹ , vwevunrẹ emẹvwa , e jẹ e “ roro ” kpahen ọdavwẹ rẹ iniọvo rehẹ ukoko na .
( Hibru 10 : 24 ) Ọ dia ọnana mudiaphiyọ nẹ e che gbugbon rẹ akpeyeren raye - en .
O mudiaphiyọ nẹ a cha davwẹngba re vwo vwo ẹruọ rẹ oborẹ ayen guọnọre .
Ọ sa dianẹ o vwo erọnvwọn re se nene ayen ru , yẹrẹ ayen guọnọ obicha , yẹrẹ uchebro rẹ Baibol na .
Aphro herọ - ọ , ọkiọvo ekpako vẹ idibo rowian ọvo yen sa chọn ayen uko .
( Galesha 6 : 1 ) Ẹkẹvuọvo , avwanre eje sa vwẹ ukẹcha kẹ iniọvo re kpakore , yẹrẹ erua ri hirharokuẹ ebẹnbẹn .
womarẹ eta rẹ uchebro ra vwọ kẹ i ri nene ebẹnbẹn rẹ akpọ muabọ
Salvatore mrẹ oka rẹ ukẹcha tiọyena . Fikirẹ ebẹnbẹn rẹ igho , ọ da shẹ eki , uwevwin vẹ erọnvwọn buebun ro vwori .
Kọ ro ẹnwan gangan kpahen orua rọyen .
Orua ọfa vwẹ ukoko na da mrẹ nẹ ayen guọnọ ukẹcha .
Ayen da kẹ Salvatore igho , je guọnọ iruo kẹ vẹ aye rọyen .
Ayen je nabọ ghwọrọ ọke vẹ orua nana kugbe , rẹ ayen vwọ kerhọ kẹ ayen je bọn ayen gan .
Erua ivẹ nana da rhe kpẹkpẹ mamọ .
Ọkieje yen ayen vwọ karophiyọ omamọ rẹ ọke rẹ ayen ghwọrọ kugbe vwẹ ọke obẹnbẹn yena .
Inenikristi rẹ uyota siomauko rẹ ayen vwo ghwoghwo ota kẹ ihwo efa - a .
E jẹ a vwẹrokere Jesu , je vuẹ kohwo kohwo kpahen ive iyoyovwin rẹ Ọghẹnẹ .
Owenẹ avwanre sa kua kpo asan ra da ma guọnọ ukẹcha yẹrẹ a sa kua - a , avwanre eje sa davwẹngba vwọ chọn ihwo uko vwẹ ukoko avwanre .
( Galesha 6 : 10 ) Avwanre da chọn ihwo uko , ke che vwo omavwerhovwẹn ji dje omamọ rẹ “ iruo esiri phia ” ọkieje . — Kọlose 1 : 10 ; Iruo Rẹ Iyinkọn Na 20 : 35 .
© 2016 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .


Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
Iyovwinreta
Ikuegbe rọ Pha Ghanghanre 3
Baibol na Vrabọ rẹ Ẹghwọrọ Kuẹfia 4
Baibol na Yerin Ghene Ẹvwọsuọ 5
Baibol na Yerin Ghene Ẹgbaẹdavwọn re Vwo Wene Ovuẹ Rọyen 6
Oboresorọ Baibol na je Vwọ Herọ 8
A Ghene Sa Mrẹ Akpọ rẹ Ozighi Kanre ?
30
Die Yen Baibol na Tare ?
32
Guọnọ Uvie na , Ọ Diẹ Ekuakua - a
Diesorọ O Vwo Fo nẹ A “ Rhẹrẹ ” Ọkieje ?
Ihwo ri Rhiẹromrẹ Ẹserọphẹ rẹ Ọghẹnẹ vẹ Ẹwẹn rẹ Akpẹvwẹ
Ghwoghwo Iyẹnrẹn Esiri rẹ Ẹserọphẹ Na
UYOVWINROTA RẸ ỌBE NA | BAIBOL NA — IMUOSHỌ RO YERIN GHENE
O vwo ọbe rẹ ẹga vuọvo rọ họhọ Baibol na - a .
A je mrẹ ọbe vuọvo kerẹ Baibol na - a , rọ nẹrhẹ ihwo buebun vwo imuẹro kpahen oborẹ ayen segbuyota .
O ji vwo ọbe ro rhiẹromrẹ ẹfuẹrẹn ọgangan vẹ ẹvwọsuọ kerẹ Baibol na - a .
Kerẹ udje , ihwo evo ri yono ẹbe kodo ke phraphro nẹ Baibol re vwori asaọkiephana vẹ e rẹsosuọ , diẹ ọvo - o .
Ọshare ọvo ro yono kpahen ẹga kodo , da ta : “ O che se mu avwanre ẹro nẹ eta rehẹ Baibol ẹsosuọ na yehẹ evunrẹ e re vwori nonẹna - a .
Enana vọnre vẹ echobọ , ikpe ujorin buebun je wan tavwen e ki si ayen . Vwẹ idjerhe buebun , ọyen e vwọ fẹnẹ Baibol rẹsosuọ na . ”
Ihwo buebun ji no nẹ Baibol na gbare - e , fikirẹ ẹga rẹ ayen ra nẹ ọkiemọ rhe .
Kerẹ udje , ọsẹ vẹ oni rẹ Faizal dia Inenikristi - i , ọtiọyena kẹ ayen yoniro nẹ Baibol na ọbe ọfuanfon , ẹkẹvuọvo e wene eta rọyen re .
Ọ da ta : “ Ọnana da nẹrhẹ mi vwo ẹwẹn ivivẹ siẹrẹ ihwo da guọnọ ta ota kẹ vwẹ kpahen Baibol na .
Mi no nẹ , ayen vwo Baibol rẹsosuọ na - a .
I re weneri na yen ayen vwori ! ”
Ọ da tobọ dianẹ e wene Baibol na re , kẹ die yen o firi ?
Roro kpahen enọ nana : Ive iyoyovwin rehẹ Baibol na kpahen obaro na che muwẹro , ọ da tobọ dianẹ wọ riẹnre sẹ ive na hẹ Baibol ẹsosuọ na - a ?
( Rom 15 : 4 ) Wọ cha vwẹ oborẹ Baibol na tare vwo brorhiẹn eghanghanre ri shekpahen iruo , orua , yẹrẹ ẹga ọ da dianẹ Baibol re herọ nonẹna vọnre vẹ echobọ rẹ ihworakpọ ?
Dede nẹ ẹbe sansan rẹ Baibol na re siri ẹsosuọ rha herọ - ọ , e ra rhoma si ọke grongron re wanre je herọ vẹ imanuskripti buebun .
Mavọ yen imanuskripti nana sa vwọ vrabọ rẹ ẹghwọrọ , ẹvwọsuọ , vẹ ẹgbaẹdavwọn re vwo sio chọ ?
Rọ vwọ dianẹ Baibol na vrabọ rẹ erọnvwọn nana , idjerhe vọ yen ọnana sa vwọ bọn imuẹro wẹn gan kpahen Baibol re herọ nonẹna ?
Wọ cha mrẹ ẹkpahọnphiyọ rẹ enọ nana vwẹ iyovwinreta re vwọ kpahen ọnana .
UYOVWINROTA RẸ ỌBE NA | BAIBOL NA — IMUOSHỌ RO YERIN GHENE
IMUOSHỌ RỌ HERỌ : Ẹbe rẹ aghwa vẹ ophiẹn rẹ eranvwe yen e vwo ru erọnvwọn re si Baibol na phiyọ jovwo .
( 2 Timoti 4 : 13 ) Mavọ yen erọnvwọn nana vwo phi Baibol na phiyọ ẹdia rẹ imuoshọ ?
E ra reyọ ẹbe rẹ aghwa vwo ru na fobọ bẹrẹ , ọ fobọ phoriẹn , ọ je hepha lọlọhọ .
Richard Parkinson vẹ Stephen Quirke re dia ihwo ri yono kodo kpahen irueru rẹ Ijipti , da ta : “ Oka rẹ ẹbe nana miovwẹn , o mi hirhe phiyọ ufi ghevweghe , o ji tue vẹ ighworighwo .
Ọ sa djẹ itutu vwẹ asan ra sẹro rọyen phiyọ , eghwọghwọ sa je riọ yẹrẹ ọ sa lẹ siẹrẹ asan rọ hepha na de djiro , erawovwin yẹrẹ emeraravwen sa riọ ma rho emeraravwen efuanfon . ”
A vwọ mrẹ evo , e de phi ayen phiyọ asan rẹ uvo ọgangan de se mu ayen , yẹrẹ irho de se rho ku ayen , ẹghwọrọ rẹ enana kọyen tobọ ma kpata .
Ophiẹn rẹ eranvwe tọ vrẹ ẹbe rẹ aghwa , ẹkẹvuọvo ọ je ghwọrọ siẹrẹ e de phio phiyọ asan rọ rhorho nọ yẹrẹ ro djiro nọ .
* Eghwọghwọ je riọ .
Ọtiọyena , ọbe re se Everyday Writing in the Graeco - Roman East , da tanẹ , “ a chobọ mrẹ ọ rọ sa vrabọ rẹ ẹghwọrọ vwẹ usun rayen . ”
Manẹ Baibol na ghwọrọre jovwo , kọyen ovuẹ rọhẹ evun rọyen ji ghwru .
OBORẸ BAIBOL NA SA VWỌ DIA : Urhi rẹ Ju tare nẹ kovie kovie “ mi si urhi nana phihọ ọbe kẹ oma rọye , ” rọ dia ẹbe iyorin rẹsosuọ rẹ Baibol na .
( Urhi Rivẹ 17 : 18 ) Vwọba , isiẹbe sansan si imanuskripti buebun , te ẹdia rẹ vwẹ ẹgbukpe ujorin ẹsosuọ , a mrẹ Isiesi Ọfuanfon na vwẹ uwevwin rẹ ẹga rehẹ Izrẹl vẹ Macedonia !
( Luk 4 : 16 , 17 ; Iruo Rẹ Iyinkọn Na 17 : 11 ) Mavọ yen imanuskripti evo sa vwọ dia rhi te nonẹna ?
Imanuskripti re se Dead Sea Scrolls , diarọ vwẹ ikpe ujorin buebun vwẹ echẹ re phi phiyọ inu rẹ eragha vwẹ asan ọyaya

Philip W .
Comfort , rọ dia ohwo ro yono kpahen Ọphọ Ọkpokpọ rẹ Baibol na tare nẹ , “ ihwo rẹ Ju phi ukpirhin ẹbe rẹ Isiesi Ọfuanfon na , phiyọ echẹ rere a sa vwọ sẹro rayen . ”
Ọtiọyen , Inenikristi ji ru .
Kọyensorọ , a vwọ mrẹ evo usun rẹ imanuskripti rẹ Baibol na vwẹ echẹ , iwevwin itete , inu rẹ eragha vẹ asan re pha yaya .
OBO RI NẸ OBUKO RỌYEN RHE : Imanuskripti rẹ Baibol na buebun je herọ ri te nonẹna ; evo vrẹ ẹgbukpe 2,000 re .

O vwo ọbe awanre vuọvo ro vwo imanuskrispti buebun rọ je dia kri te ọtiọye - en .
Kerẹ udje , ọbe rẹ U.S .
Declaration of Independence ra ghwobọphiyọ , e siro phiyọ ophiẹn rẹ eranvwe .
Asaọkiephana , o ji te ẹgbukpe 250 dede - e , jẹ ọ phoriẹn re .
Ọtiọyena , kọ pha bẹnbẹn ra vwọ mrẹ obo re si phiyọ .
UYOVWINROTA RẸ ỌBE NA | BAIBOL NA — IMUOSHỌ RO YERIN GHENE
IMUOSHỌ RỌ HERỌ : Ilori ẹga vẹ isun buebun vwo iroro rọ vwọso ovuẹ rẹ Baibol na .
Ọke buebun ayen gba ihwo nẹ i vwo Baibol na - a , ayen dobọ rẹ efanfan yẹrẹ ẹteyọn rọyen jẹ .
Roro kpahen idje ivẹ nana :
Vwẹ omarẹ 167 B.C.E . : Ovie re se Antiochus Epiphanes da tanẹ a guọghọ Isiesi ọfuanfon ra vwẹ Hibru si kidie ọ guọnọre nẹ ihwo rẹ Ju eje rhe ẹga rẹ ihwo rẹ Grik .
Ogbikuegbe Heinrich Graetz de si nẹ , ihwo re wiowian kẹ ovie na ke “ bẹrẹ ẹbe rẹ Urhi na je torhẹ ayen vwẹ kasan kasan re hepha , ayen ji hwe ihwo ri se . ”
Omarẹ ẹgbukpe 800 re wanre : Ivun miovwo ilori ẹga rẹ Ifada kidie ihwo rẹ ishọshi rayen ghwoghwo oborẹ Baibol na tare , ukperẹ iyono rẹ ishọshi na . Kohwo kohwo ro vwo ẹbe rẹ Baibol na efa vwọ vrẹ ẹbe rẹ Une Rẹ Ejiro rọ herọ vwẹ ejajẹ rẹ Latin na , pha kerẹ ohwo ro yono efian vwẹ ẹro rayen .
Aguare rẹ ishọshi ọvo de ji ihwo rayen nẹ ayen “ nabọ frẹkotọ guọnọ ihwo nana ọkieje . . . ayen hiẹ iwevwin sansan rẹ ayen rorori nẹ ẹbe rẹ Baibol na efa hepha . . . .
Uwevwin ra da mrẹ ohwo ro vwo ẹbe efa tiọyena , ka ghwọrọ . ”
Ọ da dianẹ ivwighrẹn rẹ Baibol na phikparobọ jovwo , kọyen ovuẹ rọhẹ evun rọyen ghwruru .
Baibol rẹ oyibo rẹ William Tyndale fanre diarọ dede nẹ e phi oba phiyọ iruo na ọke yena , a torhẹ Baibol buebun , a de je torhẹ Tyndale hwe vwẹ ukpe rẹ 1536
OBORẸ BAIBOL NA SA VWỌ DIA : Ovie Antiochus da tẹnrovi ihwo rẹ Izrẹl , ẹkẹvuọvo ihwo rẹ Ju na vwo asan rẹ ayen dia vwẹ irere efa buebun .
Ọgbaerianriẹn ọvo tare nẹ vwẹ ẹgbukpe ujorin ẹsosuọ , asan rẹ ihwo rẹ Ju 100 hepha , omarẹ 60 yen dia asan ọfa .
Ihwo rẹ Ju na sẹro rẹ Isiesi Ọfuanfon na vwẹ iwevwin rẹ ẹga rayen , ẹbe nana yen Inenikristi efa ji vwo ruiruo . — Iruo Rẹ Iyinkọn Na 15 : 21 .
Ẹkẹvuọvo , vwẹ omarẹ ẹgbukpe 800 re wanre na , ihwo ri vwo ẹguọnọ kpahen Baibol na de fiudugberi fan Isiesi Ọfuanfon na ji sio , dede nẹ e mukpahen ayen .
Ọ sa dianẹ ayen fan Baibol na kpo ejajẹ ri te 33 vwẹ ọke yena , tavwen a ke mrẹ ijini rọ teyen ẹbe vwẹ uherevie rẹ ukpẹ 15 C.E . !
A vwọ mrẹ ọke yena nu , iruo rẹ efanfan vẹ ẹteyọn rẹ Baibol na da rhe yan obaro kpakpata .
OBO RI NẸ OBUKO RỌYEN RHE : Baibol na rhe dia ẹbe rẹ ihwo me vwo , rọ je herọ vwẹ ejajẹ buebun , dede nẹ ivie vẹ ilori ẹga vwọsuọ .
Ọ nẹrhẹ irhi rẹ ẹkuotọ buebun vẹ ejajẹ rayen yovwinphiyọ , ọ je nẹrhẹ ihwo buebun yeren omamọ akpọ .
Ihwo re se Masoretes na nabọ frẹkotọ si Isiesi ọfuanfon na
UYOVWINROTA RẸ ỌBE NA | BAIBOL NA — IMUOSHỌ RO YERIN GHENE
IMUOSHỌ RỌ HERỌ : Baibol na yerin ghene omukpahen vẹ ẹghwọrọ rẹ erọnvwọn re vwo sio .
Dedena , isiẹbe vẹ ihwo evo re fan Baibol na davwẹngba ayen vwo wene ovuẹ rọyen .
Ayen guọnọ wene iyono rẹ Baibol na vwo nene iyono rayen , ukperẹ ayen vwo wene iyono rayen vwo nene irhi rẹ Baibol na .
E jẹ a mrẹ udje evo :
Uwevwin rẹ ẹga : Uvwre rẹ ẹgbukpe ujorin ẹne fiẹ ivẹ a ke rhe mrẹ ọke rẹ Kristi , ihwo ri si Samaritan Pentateuch , ( rọ dia osikoko rẹ ẹbe iyorin ẹsosuọ rẹ Baibol na re si vwo nene oborẹ ihwo rẹ Samaria guọnọre ) phi eta nana vwọba eta rehẹ Eyanno 20 : 17 ; “ vwẹ Ugbenu rẹ Gerizim .
Etiyin wọ cha bọn agbada phiyọ . ”
Ihwo rẹ Samaria na guọnọre nẹ Baibol na rhọnvwephiyọ ebanbọn rẹ uwevwin rẹ ẹga rayen vwẹ Ugbenu rẹ Gerizim .
Uyono rẹ eghẹnẹ erha ri kuomagbe dia ọvo : Omarẹ ikpe 300 re vwo si Baibol na eje nu , ohwo ọvo ro vwo imuẹro kpahen uyono nana de si eta nana vwọba eta rehẹ 1 Jọn 5 : 7 , “ vwẹ odjuvwu , Ọsẹ na , Ota na , vẹ Erhi Ọfuanfon na : ayen erha na ọvo . ”
Ota nana hẹ evunrẹ Baibol rẹsosuọ na kakaka - a .
Ohwo ro yono Baibol na kodo re se Bruce Metzger , da tanẹ , “ Vwo nẹ ẹgbukpe ujorin esan rhe , a mrẹ eta nana mamọ vwẹ imanuskripti rẹ Old Latin vẹ [ Latin ] Vulgate . ”
Odẹ rẹ Ọghẹnẹ : Ihwo evo re fan Baibol na si odẹ rẹ Ọghẹnẹ no fikirẹ imuẹro rẹ ihwo rẹ Ju .
Ayen da vwẹ edova kerẹ “ Ọghẹnẹ ” yẹrẹ “ Ọrovwohwo ” vwo wene odẹ na . Vwẹ Baibol na , a vwẹ edova nana ji vwo se ihworakpọ , erọnvwọn efa ra vwẹ ẹga kẹ , tobọ ji te Idẹbono . — Jọn 10 : 34 , 35 ; 1 Kọrẹnt 8 : 5 , 6 ; 2 Kọrẹnt 4 : 4 .
*
OBORẸ BAIBOL NA SA VWỌ DIA : Ẹsosuọ , dede nẹ ihwo evo ri si Baibol na vọnre vẹ ophiẹnvwe , ihwo efa buebun ri siro nabọ gbẹrophiyotọ , ayen je tẹn ona mamọ .
Ihwo re se Masoretes si ẹbẹre rẹ Hibru rẹ Isiesi ọfuanfon na vwẹ uvwre rẹ ẹgbukpe ujorin esan fiẹ ihwe . Oborẹ ayen siri na yen e se Masoretic text .
Ayen nabọ kere ibieta vẹ ibiwe na , abọ buebun , rere echobọ vwọ kanrọ .
Ayen da mrẹ echobọ ọvo kẹ ayen sio phiyọ okọkọ rẹ ọbe na .
Ayen rhọnvwe wene eta rehẹ Baibol na - a .
Ọgbaerianriẹn re se Moshe Goshen - Gottstein , de si : “ Vwọ kẹ ihwo nana , ọyen umwemwu ra ghẹmrẹ , ra vwọ vwẹ arogba wene eta rọyen . ”
Ọrivẹ , imanuskripti buebun re herọ nonẹna chọn ihwo ri yono kpahen Baibol na uko vwọ mrẹ echobọ re herọ .
Kerẹ udje , ilori ẹga yono ihwo nẹ Baibol rẹ ejajẹ rẹ Latin na vwo eta rehẹ Baibol ẹsosuọ na .
Dedena , ayen phi eta re djunute vwẹ obenu na vwọba ọbe rẹ 1 Jọn 5 : 7 .
Osichọ nana je shọrọ ro King James Version !
Kẹ die yen a mrẹre vwẹ imanuskripti efa ?
Bruce Metzger de si : “ Eta ra vwọba [ 1 Jọn 5 : 7 ] tobọ hẹ evunrẹ Baibol rẹsosuọ na kakaka - a ( Syriac , Coptic , Armenian , Ethiopic , Arabic , Slavonic ) , jokpanẹ ọ rẹ Latin na . ”
Kọyen nẹrhẹ King James Version ra rhoma si ukuko na vẹ Baibol efa vwo si eta nana no .
Chester Beatty P46 , imanuskripti rẹ Bible ra vwẹ ẹbe aghwa vwo ru vwẹ omarẹ 200 C.E .
Imanuskripti rẹ awanre djerephia nẹ ovuẹ rọhẹ Baibol na ghene gba ?
Ọke ra vwọ mrẹ Dead Sea Scrolls vwẹ ukpe rẹ 1947 , ihwo re fuẹrẹn Baibol da reyọ ikpirhin rẹ ẹbe nana re siri omarẹ ẹgbukpe uriorin ọvo re wanre na vwọ vwanvwen ọ re se Hebrew Masoretic text .
Ọvo usun rẹ ihwo ri ru ehiahiẹ na da tanẹ , ukpirhin rẹ ọbe ọvo “ kẹ avwanre imuẹro ọgangan nẹ ihwo ri Ju sansan ri si Baibol na vwẹ uvwre rẹ ẹgbukpe uriorin ọvo na , wene eta rehẹ evun rọyen kakaka - a , ayen fuevun sio . ”
Vwẹ Chester Beatty rọ dia asan ra da sẹro rẹ ẹbe , vwẹ Dublin obẹ Ireland , a mrẹ ẹbe buebun ra vwẹ ẹbe aghwa vwo ru re gbon koko , re joma vwo ẹbe ọvuọvo rehẹ Ẹbẹre rẹ Baibol na ra vwẹ Grik vwo si . A je mrẹ imanuskripti re siri vwẹ ẹgbukpe ujorin ivẹ , rọ dia omarẹ ikpe 100 re vwo si Baibol na nu .
The Anchor Bible Dictionary de vwo oniso nana , “ Dede nẹ , ẹbe nana rhoma nẹrhẹ a mrẹ evuẹ kpokpọ kpahen isiesi na , e je sẹro rẹ ovuẹ rẹ Baibol na gbagba . ”
“ A sa nabọ tanẹ o vwo ọbe ọfa ra nabọ rhoma si gbagba te ọnana - a ”
OBO RI NẸ OBUKO RỌYEN RHE : Imanuskripti rẹ Baibol na re pha buebun re je herọ ikpe buebun na rhoma nẹrhẹ isiesi rẹ Baibol na yovwinphiyọ .
Sir Frederic Kenyon vwo siẹ kpahen Ẹbẹre rẹ Baibol na ra vwẹ Grik vwo si , ọ da ta : “ A je mrẹ ọbe awanre vuọvo ro vwo iseri buebun nẹ eta rọyen gbare kerẹ Baibol na - a . O ji vwo ohwo vuọvo rọ sa tanẹ eta rehẹ evun rọyen wene re - e . ”
Ọshare ro ji yono ọbe kodo re se William Henry Green , da je ta kpahen Ẹbẹre rẹ Baibol na ra vwẹ Hibru vwo si na nẹ , “ A sa nabọ tanẹ o vwo ọbe ọfa ra nabọ rhoma si gbagba te ọnana - a . ”
Wọ da guọnọ evuẹ efa , kpo Eta rẹ Odjefiotọ 1 rẹ ọbe re se Die Yen Baibol na Se Yono Avwanre ? aruọbe 207 , ọ je herọ vwẹ wẹbsaiti avwanre , www.jw.org .
UYOVWINROTA RẸ ỌBE NA | BAIBOL NA — IMUOSHỌ RO YERIN GHENE
Baibol na yerin ghene ebẹnbẹn nana eje .
Kọyensorọ wo se vwo Baibol na ji se nonẹna .
Wo de vwo Baibol rẹ efanfan rọyen nabọ gba , wo se vwo imuẹro nẹ obo wo se na ghene obo rehẹ Baibol rẹsosuọ na .
* Kẹ diesorọ Baibol na sa vwọ vrabọ rẹ ẹghwọrọ kuẹfia , se vwo yerin ghene ẹvwọsuọ vẹ ẹgbaẹdavwọn re vwo wene eta ovuẹ rọyen ?
Diesorọ ọ vwọ dia ọbe rẹ oghẹresan ?
“ O muvwẹro re nẹ Baibol mi vwori na , okẹ ro nẹ obọ rẹ Ọghẹnẹ rhe ”
Ihwo buebun ri se Baibol na rhe rhọnvwephiyọ ọta rẹ ọyinkọn Pọl , rọ vwọ ta : “ Ọbe ọfuanfon na ejobi . . .
Ọghẹnẹ mu ihwo ” vwo sio . ( 2 Timoti 3 : 16 , NW ) Ayen riẹnre nẹ Baibol na herọ nonẹna kidie Ota rẹ Ọghẹnẹ o ruẹ , Ọghẹnẹ yen je sẹro rọyen rhi te nonẹna .
Faizal , re djunute vwẹ uyovwinrota rẹsosuọ rẹ ọbe nana de brorhiẹn ọ vwọ hiẹ Baibol na komobọ , ro ji vwo yono .
Obo rọ mrẹre gberunu mamọ .
Ọ rhe mrẹvughe nẹ iyono buebun re yono vwẹ ishọshi hẹ Baibol na - a .
Ọhọre rẹ Ọghẹnẹ vwọ kẹ otọrakpọ na rọ mrẹre vwẹ Baibol ji te ẹwẹn mamọ .
Ọ da ta : “ O muvwẹro re nẹ Baibol mi vwori na , okẹ ro nẹ obọ rẹ Ọghẹnẹ rhe .
Kidie Ọghẹnẹ da sa ma odjuvwu vẹ akpọ na , o rhe se vwo ẹgba rọ vwọ kẹ avwanre ọbe , je sẹro rọyen kẹ avwanre ?
Me da phro ota yena kọyen me vwẹ ẹro otete vwo nẹ ẹgba rẹ Ọghẹnẹ , Ọromevwẹgba na !
Kẹ ono yen omẹvwẹ mi vwo ru ọtiọyen ? ” — Aizaya 40 : 8 .
Wo se se uyovwinrota na “ How Can You Choose a Good Bible Translation ? ”
rọhẹ Uwevwin Orhẹrẹ rẹ May 1 , 2008 , ọ rẹ oyibo .
Iyovwinreta nana djekpahen obo ra sa vwọ sẹro rẹ Baibol na ri te nonẹna .
Ẹkẹvuọvo , mavọ wo se vwo vwo imuẹro nẹ Baibol na ghini “ ota rẹ Ọghẹnẹ ” ọ dia ọbe rẹ ikuegbe yẹrẹ esia ghevweghe - e ?
( 1 Tẹsalonaika 2 : 13 ) Wo se ni ividio re se Mavọ O Se Vwo Mu Avwanre Ẹro Nẹ Baibol Na Ọbe rẹ Uyota ?
rọhẹ www.jw.org / urh .
( Ni ẸBE VẸ ERỌNVWỌN EFA > IVIDIO )
Ozighi - egbe rẹ ihwo efa djobọte we yẹrẹ ohwo rẹ orua wẹn dẹvure ?
Oshọ mu we ?
Kirobo re djere , ozighi “ ọyen obẹnbẹn rọhẹ asan eje vwẹ akpọ na . ”
E jẹ a fuẹrẹn idje evo .
OZIGHI RẸ EYA RHIẸROMRẸ VẸ Ọ RẸ UWEVWIN : United Nation niyẹnrẹn nẹ , “ Ọvo usun rẹ eya erha yen rhiẹromrẹ ozighi rẹ uwevwin yẹrẹ eyen eshare rayen hwe fikirẹ ehware . ”
Ọ da ohwo mamọ nẹ , “ vwẹ akpọneje , ọvo usun rẹ eya iyorin yen a cha gba du yẹrẹ joma gba du . ”
OZIGHI RẸ ORERE : Kirobo ra niyẹrẹn rọyen , ẹko rẹ ihwo ri gbe ozighi rehẹ United States vrẹ 30,000 .
Vwẹ Latin America , omarẹ ohwo ọvo usun rẹ ihwo erha yen rioja rẹ ozighi - egbe re .
OHWEKUFIA : Vwẹ 2012 , ihwo re hweri joma bun te ubro rẹ oduduru , i bun vrẹ ihwo re hweri vwẹ ifovwin .
Ihwo re hweri vwẹ Southern Africa vẹ Central America yen me bun kparobọ vwẹ akpọ na .
( Vwẹ asan rẹ ihwo 100,000 hepha , e hwe ihwo 30 vwẹ Southern Africa , ke rhe hwe ihwo 26 vwẹ Central America . )
Vwẹ ẹgbukpe ọvo , ihwo ri bun vrẹ 100,000 yen e hweri vwẹ Latin America , i re hweri vwẹ Brazil ọvo da rha dia omarẹ 50,000 .
E ghini se si ozighi no kare kare ?
Diesorọ ozighi vwọ vọn asan eje ?
Enana evo usun rẹ erọnvwọn re sa suọ : ọ da dianẹ ihwo evo riakpọ jẹ ihwo buebun rioja , ra vwọ vwẹ ẹro otete vwo nẹ arhọ , ra vwọ da udi vrẹ oma je reyọ ihunvwun egangan , emọ re rioja ozighi vwẹ abọ rẹ imiragua yẹrẹ ri nughe rọyen , kugbe a vwọ mrẹ ihwo ri gbe ozighi jẹ e ruẹ ayen emu vuọvo - o .
Vwọrẹ uyota , ẹkuotọ sansan davwẹngba rẹ oborẹ ayen se vwo si ozighi no .
Vwẹ ẹgbukpe ihwe re wanre na , ozighi kpotọ mamọ vwẹ orere rẹ São Paulo , vwẹ Brazil rẹ ihwo vọnre mamọ .
Dedena , koka koka rẹ ozighi je vọn orere yena , e ji hwe omarẹ ihwo 10 vwẹ asan rẹ ihwo 100,000 hepha .
Die yen a guọnọre e se vwo si ozighi no kare kare ?
E ki se si ozighi no kare kare , ofori nẹ ihwo wene uruemu rayen .
Ihwo ri gbe ozighi ki se wene , ofori nẹ ayen siobọnu iruemu kerẹ omaẹkparọ , urhuru , kugbe ojevwe romobọ , ayen mi vwo ẹguọnọ , ọghọ kugbe ọdavwẹ rẹ ihwo efa .
Die yen se mu ohwo vwo ru ewene nana ?
Roro kpahen oborẹ Baibol na yonori :
“ Ọnana hẹ ẹguọnọ rẹ Ọghẹnẹ na nẹ avwanre yọnrọn irhi rọye . ” — 1 Jọn 5 : 3 .
“ Omaetuo rẹ umwemwu ọye oshọ ẹdjẹ kẹ Ọrovwohwo na . ” — Isẹ 8 : 13 .
Ẹguọnọ rẹ Ọghẹnẹ kugbe oshọ re vwo ru obo re cha nẹrhẹ ivun miovwo yen mu ihwo re tobọ dia inogbozighi vwo wene akpeyeren rayen kare kare , ayen me rhe dia ihwo kpokpọ .
Ọnana ghene phia ?
Alex , * ọyen ohwo rọ ghwọrọ ẹgbukpe 19 vwevunrẹ uwodi vwẹ Brazil fikirẹ ozighi sansan ro vwobọ vwọ .
Ọ vẹ Iseri rẹ Jihova vwo yono Baibol nu , ọ da rhe dia Oseri rẹ Jihova vwẹ ukpe rẹ 2000 .
O ghini siobọnu uruemu rẹ ozighi rọyen kare kare ?
E , erọnvwọn ebrabra rẹ Alex ruru na ghene da mamọ .
Ọ da ta : “ Mi rhi vwo ẹguọnọ kpahen Ọghẹnẹ rọ vwọ nẹrhẹ ẹwẹn mẹ totọ kidie o vwo ghovwo uvwe kare kare .
Idavwaro vẹ ẹguọnọ mi vwo kpahen Jihova yen chọn vwẹ uko vwo wene idjerhe mẹ . ”
César , ọyen oji rọ kpanrẹ ẹchẹ rẹ ihwo vwẹ Brazil .
Ọnana yen iruo rọyen vwẹ omarẹ ẹgbukpe 15 .
Die yen nẹrhẹ o wene ?
Ọke rọ vwọ hẹ uwodi , Iseri rẹ Jihova de ghwoghwo ota kẹ , o de ji yono Baibol na .
César da ta : “ Vwẹ ọke evo rhire na , mi rhe muẹ akpọ yerẹ - ẹn .
Mi de rhi vwo ẹguọnọ rẹ Ọghẹnẹ kugbe oshọẹdjẹ rọyen ; me rha guọnọ ru erọnvwọn ebrabra mi ruẹ jovwo na - a , kidie ọnana cha nẹrhẹ Jihova muomaphiyọ .
Me guọnọ dje idavwaro phia vwọ kẹ uruemu esiri rọyen .
Ẹguọnọ vẹ oshọ nana yen mu vwe vwo wene . ”
Yono kpahen obo wo se vwo yerin vwẹ akpọ rẹ ozighi kanre
Die yen ikuegbe re rhiẹromrẹ nana dje kẹ avwanre ?
I djephia nẹ Baibol na vwo ẹgba ro vwo wene akpeyeren rẹ ihwo kare kare kugbe iroro rẹ ohwo .
( Ẹfesọs 4 : 23 ) Alex , re djunute nanayen , da ta : “ Obo mi yonori vwẹ Baibol na pha kerẹ ame ọfuanfon re ku ku uvwe , ememerha na kọ hworhẹ erharhe rẹ iroro mẹ ejobi no .
Me nama roro nẹ mi se siobọnu erọnvwọn nana - a . ”
Ọtiọyen ọ hepha , e de phi ovuẹ ọfuanfon rẹ Baibol na phiyọ ẹwẹn avwanre , o se si imwemwu ejobi vwo nẹ oma avwanre .
Ota rẹ Ọghẹnẹ vwo ẹgba ro vwo ru ohwo fuan .
( Ẹfesọs 5 : 26 ) Ọ sa nẹrhẹ inogbozighi ri sianro wene idjerhe rayen , ayen me rhe dia ihwo re pha fuefun , ri ji vwo arodọnvwẹ .
( Rom 12 : 18 ) Ayen mrẹ ufuoma vwẹ akpeyeren rayen fikirẹ eta rẹ Baibol na rẹ ayen vwo ruiruo . — Aizaya 48 : 18 .
Iseri rẹ Jihova re vrẹ oduduru ẹrenren vwẹ ẹkuotọ ri te 240 riẹn obo re se vwo si ozighi no kare kare .
Ihwo rẹ ẹkuotọ eje ri nẹ ẹdia rẹ akpeyeren sansan rhe ki rhi vwo ẹguọnọ rẹ Ọghẹnẹ je djoshọ rọyen , ayen ji vwo ẹguọnọ rẹ ohwohwo , ayen ji yerẹn kuẹgbe kerẹ orua rẹ akpọeje .
( 1 Pita 4 : 8 ) Ọnana imuẹro nẹ a sa mrẹ akpọ rẹ ozighi kanre .
Baibol na tare nẹ Ọghẹnẹ che si ozighi nẹ akpọ na kẹrẹkpẹ .
Akpọ nana rọ vọnre vẹ ozighi na che rhiẹromrẹ “ ẹdẹ ẹdjọ kugbe ẹghwọrọ rẹ ihwo umwemwu . ”
( 2 Pita 3 : 5 - 7 ) Inogbozighi rha cha so ojaẹriọ vwọ kẹ ihwo - o .
Die yen kẹ avwanre imuẹro nẹ Ọghẹnẹ guọnọ si ozighi no ?
Ọghẹnẹ komobọ , “ oma tuẹ erhi rọye kpahe ohwo ro gbe ozighi , ” ọtiọyen Baibol na tare .
( Une Rẹ Ejiro 11 : 5 ) Ọmemama na vwo ẹguọnọ rẹ ufuoma vẹ orhiẹn rẹ esiri .
( Une Rẹ Ejiro 33 : 5 ; 37 : 28 ) Ọtiọyena , ọ cha fọ kẹ ihwo ri gbe ozighi bẹdẹ bẹdẹ - ẹ .
Akpọ kpokpọ rẹ ufuoma ghene cha .
( Une Rẹ Ejiro 37 : 11 ; 72 : 14 ) Davwẹngba wo yono kpahen obo wọ sa vwọ ro akpọ yena rẹ ozighi kanre na .
E wene edẹ na .
Ọshare ọvo gbikun rẹ akpeyeren rọyen vwẹ ividio ọkrẹkrẹ nana Mi Nẹ Uwodi Vwo Kpo Ọmuvwiẹ vwẹ www.jw.org / urh .
( Ni ẸBE VẸ ERỌNVWỌN EFA > IVIDIO )
IHWO EVO RORO nẹ ihworakpọ yen vwo ẹga ; efa roro nẹ Ọghẹnẹ reyọ ẹga vwo si ihwo te oma .
Die wo rorori ?
OBORẸ BAIBOL NA TARE
O vwo “ omamọ rẹ egagọ ro jẹ ẹgua evwo vwẹ obaro rẹ Ọghẹnẹ rẹ avwanre kugbe Ọsẹ rẹ avwanre . ”
( Jems 1 : 27 ) Omamọ rẹ ẹga yẹrẹ ẹga rẹ uyota nẹ obọ rẹ Ọghẹnẹ rhe .
ERỌNVWỌN EFA RE SE YONO NẸ BAIBOL NA RHE
Oma ke sa vwerhen Ọghẹnẹ , ofori nẹ e mu ẹga na kpahen uyota rọhẹ Baibol na . — Jọn 4 : 23 , 24 .
Ẹga re mu kpahen iroro rẹ ihworakpọ , ọyen ẹga fefe . — Mak 7 : 7 , 8 .
DIE WỌ CHA TA ?
E
Ẹjo
Ọkiọvo
OBORẸ BAIBOL NA TARE
“ E gbe jẹ avwanre roro obo re jeje ohwohwo oma vwẹ ẹguọnọ kugbe iruo esiri , e jẹn avwanre ghwẹ oma koko . ”
( Hibru 10 : 24 , 25 ) Ọghẹnẹ guọnọre nẹ ihwo rọyen siomakoko .
ERỌNVWỌN EFA RE SE YONO NẸ BAIBOL NA RHE
Ofori nẹ ihwo ri kuomakugbe ga Ọghẹnẹ vwo esegbuyota vuọvo . — 1 Kọrẹnt 1 : 10 , 11 .
Ihwo rehẹ ẹga rẹ Ọghẹnẹ rhiabọreyọ , ayen iniọvo vwẹ akpọneje . — 1 Pita 2 : 17 .
Wọ da guọnọ evuẹ efa , se uyovwinrota 15 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre
Ọ je herọ vwẹ www.jw.org
DIE WO RORORI ?
Ọ da dianẹ obọ rẹ Ọghẹnẹ yen Baibol na nurhe , o rhe se chirakon rẹ imuoshọ sansan re sa nẹrhẹ o nẹ akpọ na kare kare ?
Baibol na komobọ da ta : “ Odi vwioro , ododo phoriẹ ẹkẹvuọvo ota rẹ Ọghẹnẹ rẹ avwanre mudia bẹdẹ . ” — Aizaya 40 : 8 .
Ọbe nana vwo iyovwinreta sansan ri che gbikun rẹ oborẹ Baibol na sa vwọ vrabọ rẹ imuoshọ sansan .
3 Ọghẹnẹ Rhiabọdede Ihwo re Fuevun
Uyovwinrota nana che djekpahen obo re chọn Jẹfta vẹ ọmọtẹ rọyen uko vwọ fuevun dede nẹ ayen hirharoku ebẹnbẹn .
E ji che yono oboresorọ a vwọ davwẹngba rẹ avwanre eje rere Ọghẹnẹ vwo rhiabọdede avwanre .
9 “ Jẹ Odiri Wẹ Ru Iruo Rọ Gbare ”
Ofori nẹ e chirakon te oba e se vwo vwo arhọ ri bẹdẹ .
Uyovwinrota nana djunute erọnvwọn ẹne re cha chọn avwanre uko vwo chirakon ji yono kpahen ihwo erha ri chirakon .
A je cha fuẹrẹn iruo rẹ odirin che ru gba vwẹ akpeyeren avwanre .
15 Diesorọ E Vwo Kpo Uyono ?
Erọnvwọn buebun herọ re sa nẹrhẹ avwanre gbẹdẹ rẹ uyono .
Uyovwinrota nana cha chọn avwanre uko vwo kpo uyono ọkieje , o ji che dje oboresorọ uyono ẹra sa vwọ dia erere kẹ avwanre vẹ ihwo efa , kugbe oboresorọ ọnana vwọ vwerhen Jihova oma .
21 Wọ Ka Ẹbẹre Vuọvo rẹ Akpọ Na - a
Dede nẹ isuon buebun vwẹ uphẹn kẹ avwanre vwo jẹ ẹbẹre ọvo rẹ akpọ na ẹka , e jẹ a rhẹro rọyen nẹ erọnvwọn se wene re vwo siẹkẹrẹ oba rẹ akpọ na .
Uyono nana che yono avwanre erọnvwọn ẹne re sa chọn avwanre uko vwọ fuevun kẹ Jihova .
27 Ikuegbe rẹ akpeyeren ​ — Eya re se Nun Vwẹ Ẹga rẹ Ifada , Rhe Dia Iseri rẹ Jihova

31 Iruo Aghwoghwo Wẹn Pha Kerẹ Irho ?

“ Vwẹ ẹro keri otu re wan oma rẹ esegbuyota kugbe erhiori reuku rẹ ive na . ” — HIBRU 6 : 12 .
UNE : 86 , 54
Mavọ yen udje rẹ Jẹfta vẹ ọmọtẹ rọyen sa chọn avwanre uko vwọ sen ojevwe rẹ akpọ na ?
Ẹkpo rẹ Baibol vọ yen chọn wẹ uko vwọ rhuẹrẹ ẹghwọ phiyọ ?
Uduephiophiyawọ vọ yen uyono nana kẹ wẹ vwọ kpahen ra vwọ vwẹ erọnvwọn vwo ze fikirẹ Uvie na ?
1 , 2 .
Egbabọse vọ yen Jẹfta vẹ ọmọtẹ rọyen hirharoku ?
ỌMỌTẸ ọvo djẹ bru ọsẹ rọyen ra .
Oma vwerhenrọ mamọ ọ vwọ mrẹ nẹ ọsẹ rọyen rhivwin nẹ ofovwin rhe gbẹrhẹnẹdẹ .
Ophikparobọ rẹ ọsẹ rọyen na da nẹrhẹ ọ suine ji gbeha . Ẹkẹvuọvo , oborẹ ọsẹ rọyen ruru , rọ je ta de gbe unu mamọ .
Ọ bẹrẹ iwun rọyen , ọ da viẹ : “ Who , ọmọtẹ mẹ !
Wọ vwo vwẹ kpotọ gangan . ”
Ọ da vuẹ ọmọ rọyen nẹ , ọyen vuve ro che wene akpọ rẹ ọmọ na bẹdẹ .
Uve na mudiaphiyọ nẹ ọmọ na cha rọvwọn ji vwiẹ - ẹ .
Ugege yena , ọmọtẹ na da vwẹ omamọ ẹkpahọnphiyọ vwọ kẹ ọsẹ na nẹ o ru obo ro ve kẹ Jihova na .
Obo rọ tare na dje ẹroẹvwọsuọ rọyen phia nẹ Jihova guọnọ erhuvwu rọyen .
( Iguẹdjọ 11 : 34 - 37 ) Esegbuyota rẹ ọmọ na nẹrhẹ oma vwerhen ọsẹ na mamọ kidie ọ riẹnre nẹ orhiẹn rẹ ọmọ na cha nẹrhẹ oma vwerhen Jihova .
Jẹfta vẹ ọmọtẹ rọyen nabọ vwẹroso Jihova vẹ obo ro ruẹ erọnvwọn wan . Ayen fuevun tobọ vwẹ ọke rọ ghwa lọhọ vwọ kẹ aye - en .
Otoro oborẹ ayen vwo ze - e , ayen guọnọre nẹ Jihova rhiabọreyọ ayen .
Diesorọ udje rẹ Jẹfta vẹ ọmọ rọyen sa vwọ chọn avwanre uko nonẹna ?
Ọ ghwa lọhọ ra vwọ fuevun kẹ Jihova ọkieje - e .
Ofori nẹ a “ họnre chochọ rẹ esegbuyota ” rẹ avwanre .
( Jud 3 ) E se vwo ru ọtiọyen , e jẹ e yono oborẹ Jẹfta vẹ ọmọtẹ rọyen chirakon rẹ egbabọse rẹ akpeyeren .
Die yen chọn ayen uko vwọ fuevun kẹ Jihova ọkieje ?
4 , 5 . ( a ) Iji vọ yen Jihova vwọ kẹ emọ rẹ Izrẹl ọke rẹ ayen vwọ ro Otọ rẹ Uve na ?
( b ) Kirobo rẹ Une Rẹ Ejiro 106 tare , die yen phia kẹ emọ rẹ Izrẹl fikirẹ jẹmenyo rayen ?
Kẹdẹ kẹdẹ yen Jẹfta vẹ ọmọ rọyen vwọ mrẹ obo ri nẹ obuko rẹ jẹmenyo rẹ emọ rẹ Izrẹl rhe .
Omarẹ ikpe 300 a ke rhe mrẹ ọke yena , Jihova vwẹ iji kẹ emọ rẹ Izrẹl nẹ ayen hwe ihwo re ga ẹga rẹ efian vwẹ Otọ rẹ Uve na , ẹkẹvuọvo , ayen nyupho rọye - en .
( Urhi Rivẹ 7 : 1 - 4 ) Buebun rẹ emọ rẹ Izrẹl na da rhe vwẹrokere ihwo rẹ Kenan ri gbe ọfanrhiẹn re je ga eghẹnẹ rẹ efian . — Se Une Rẹ Ejiro 106 : 34 - 39 .
Fikirẹ jẹmenyo rayen , Jihova rha sẹro rayen vwo nẹ abọ rẹ ivwighrẹn raye - en .
( Iguẹdjọ 2 : 1 - 3 , 11 - 15 ; Une Rẹ Ejiro 106 : 40 - 43 ) Ọ cha lọhọ vwọ kẹ erua ri vwo ẹguọnọ rẹ Jihova , re vwọ fuevun ọke yena - a .
Ẹkẹvuọvo , Baibol na tare nẹ o vwo ihwo re fuevun , kerẹ Jẹfta vẹ ọmọ rọyen , Elkanah , Hanah , vẹ Samuẹl .
Ayen muegbe rẹ ayen vwo ru obo re vwerhen Jihova oma . — 1 Samuẹl 1 : 20 - 28 ; 2 : 26 .
Oka rẹ iruemu vọ yen a mrẹ nonẹna , kẹ die yen ofori nẹ e ru ?
Nonẹna , ihwo vwo iruemu vẹ iroro re họhọ ọ rẹ ihwo rẹ Kenan . Ayen mu akpeyeren rayen kpahen ọfanrhiẹn , ozighi , kugbe igho . Jẹ Jihova kẹ avwanre orhọn - esio ọgangan .
Ọ guọnọ sẹro rẹ avwanre vwo nẹ iruemu rẹ akpọ na kirobo rọ guọnọ ru kẹ emọ rẹ Izrẹl jovwo .
Avwanre che yono vwo nẹ echobọ rayen na ?
( 1 Kọrẹnt 10 : 6 - 11 ) Ofori nẹ a kẹnoma kẹ iroro rẹ akpọ na kare kare .
( Rom 12 : 2 ) A cha davwẹngba vwo ru ọtiọyen ?
( a ) Die yen iniọvo rẹ Jẹfta ruro ?
( b ) Die yen Jẹfta ruru ?
Vwẹ ọke rẹ Jẹfta , ihwo rẹ Filistia vẹ Ammọn shenyẹ emọ rẹ Izrẹl kidie ayen nyupho rẹ Jihova - a .
( Iguẹdjọ 10 : 7 , 8 ) Vwọba , Jẹfta mrẹ ebẹnbẹn efa vwo nẹ abọ rẹ iniọvo rọyen vẹ ekpako rẹ Izrẹl rhe .
Fikirẹ omaẹriọ vẹ utuoma , iniọvo na da djẹ nẹ otọ rọyen .
( Iguẹdjọ 11 : 1 - 3 ) Jẹfta vwẹ uphẹn kẹ orharhe rẹ uruemu rayen na nẹ o djobọte - e .
Mavọ yen e ru riẹn ? Kidie ọke rẹ ekpako na vwọ rẹ nẹ ọ chọn ayen uko , ọ da vwẹ ukẹcha kẹ ayen .
( Iguẹdjọ 11 : 4 - 11 ) Die yen mu Jẹfta vwo ru ọtiọyen ?
8 , 9 . ( a ) Irhi vọ vwẹ Urhi rẹ Mosis na yen chọn Jẹfta uko ?
( b ) Die yen ma ghanre vwọ kẹ Jẹfta ?
Jẹfta , ọgbofovwin rode , ọ nabọ riẹn ikuegbe rẹ Izrẹl kugbe Urhi rẹ Mosis .
Oborẹ Jihova nene ihwo Rọyen yerin nẹrhẹ ọ riẹn obo ri yovwirin vẹ obo re brare vwẹ ubiẹro rẹ Ọghẹnẹ .
( Iguẹdjọ 11 : 12 - 27 ) Erianriẹn nana chọn rọ uko vwo bru omamọ orhiẹn vwẹ akpeyeren .
Ọ riẹn ẹwẹn rẹ Jihova kpahen ophu vẹ orukeri , kugbe oborẹ Ọghẹnẹ guọnọre nẹ ihwo Rọyen vwo ẹguọnọ kpahen ohwohwo wan .
Urhi na ji yono obo ro ru kẹ ihwo efa , tobọ ji te ihwo ri vwo utuoma kpahọn . — Se Eyanno 23 : 5 ; Livitikọs 19 : 17 , 18 .
Ọkiọvo , udje rẹ Josẹf yen chọn Jẹfta uko . Ọ sa dianẹ o yono kpahen oborẹ Josẹf dje ẹguọnọ kẹ iniọvo rọyen dede nẹ ayen vwo utuoma kpahọn .
( Jẹnẹsis 37 : 4 ; 45 : 4 , 5 ) Ọ da nẹrhẹ o ru obo re vwerhen Jihova oma .
Oborẹ iniọvo rẹ Jẹfta ruru na ghene da .
Ẹkẹvuọvo , ọ vwọ chochọ rẹ odẹ rẹ Jihova vẹ ihwo rọyen yen ma rho kẹ vrẹ ọdavwẹ romobọ rọyen .
( Iguẹdjọ 11 : 9 ) O brorhiẹn rọ vwọ fuevun kẹ Jihova .
Uruemu nana da hwarhiẹ ebruphiyọ rẹ Jihova vwọ kẹ vẹ ihwo rẹ Izrẹl . — Hibru 11 : 32 , 33 .
E jẹ ophu nẹrhẹ avwanre dobọ rẹ ẹga rẹ Jihova jẹ - ẹ
Mavọ yen odjekẹ rẹ Ọghẹnẹ sa vwọ chọn avwanre uko vwo vwo uruemu rẹ Onenikristi nonẹna ?
Avwanre che yono nẹ udje rẹ Jẹfta na ?
Die yen e che ru siẹrẹ iniọvo avwanre de gbe avwanre ku yẹrẹ ru obo re nẹrhẹ ẹwẹn avwanre kuọrọn ?
E jẹ ophu nẹrhẹ avwanre dobọ rẹ ẹga rẹ Jihova jẹ - ẹ . Wọ kpairoro vrẹ uyono ẹra yẹrẹ ukoko na - a .
E jẹ a vwẹrokere Jẹfta , ji nyupho rẹ Jihova .
Ọnana cha nẹrhẹ avwanre phi ebẹnbẹn na kparobọ , a me je dia omamọ rẹ udje . — Rom 12 : 20 , 21 ; Kọlose 3 : 13 .
11 , 12 .
Uve vọ yen Jẹfta veri , kẹ die ọnana churobọ si ?
Jẹfta riẹnre nẹ ọ guọnọ ukẹcha rẹ Ọghẹnẹ o ki se sivwin emọ rẹ Izrẹl vwo nẹ abọ rẹ ihwo rẹ Ammọn .
O ve kẹ Jihova nẹ o de phikparobọ , kọ vwẹ ohwo rẹsosuọ rọ djẹ nẹ uwevwin rọyen rhe rhi dede , vwo ze “ izobo rẹ ẹtorhẹ ” vwọ kẹ .
( Iguẹdjọ 11 : 30 , 31 ) Die ọnana mudiaphiyọ ?
Ọ diẹ Jẹfta cha torhẹ ohworakpọ vwo ze izobo - o , kidie Jihova vwo utuoma kpahen emu tiọyena .
( Urhi Rivẹ 18 : 9 , 10 ) Vwẹ Urhi rẹ Mosis , izobo rẹ ẹtorhẹ ọyen okẹ ọghanghanre rẹ ohwo vwọ kẹ Jihova kare kare .
Ọtiọyena , ohwo rẹ Jẹfta cha vwọ kẹ Jihova na , cha ga vwẹ uwevwin rẹ ẹga na rhi te ẹdẹ ughwu rọyen .
Jihova kerhọ kẹ Jẹfta , ọ da chọn uko vwo phikparobọ .

( Iguẹdjọ 11 : 32 , 33 ) Jẹ ono kọyen Jẹfta cha vwọ kẹ Jihova ?
13 , 14 .
Die yen eta rẹ Jẹfta rehẹ Iguẹdjọ 11 : 35 djephia kpahen esegbuyota rọyen ?
Roro kpahen udje ra vwọ ton uyono na phiyọ .
Ọke rẹ Jẹfta vwo rhivwin nẹ ofovwin na cha , ohwo ẹsosuọ ro rhi dede yen ọmọtẹ rọyen , ọmọ vuọvo ro vwiẹri !
Jẹfta che ru obo ro veri na ?
Ọ cha vwẹ ọmọtẹ rọyen vwọ kẹ Jihova nẹ ọ ga vwẹ uwevwin rẹ ẹga na rhi te ẹdẹ ughwu rọyen ?
Irhi rẹ Ọghẹnẹ yen je chọn Jẹfta uko vwo brorhiẹn ro shephiyọ .
Karophiyọ eta rehẹ Eyanno 23 : 19 , rọ vuẹ ihwo rẹ Ọghẹnẹ nẹ ayen vwẹ obo ri me yovwin vwọ kẹ Jihova .
Urhi na je tanẹ ohwo de vuve kẹ Jihova , “ e jọ pha unu - u ; ko ru kirobo ri nuro unu rhe na . ”
( Ukeri 30 : 2 ) Kerẹ Hanah rọ fuevun , Jẹfta ru nene uve rọyen na , dede nẹ ọ riẹn obo ro mudiaphiyọ vwọ kẹ vẹ ọmọtẹ rọyen .
Ọ sa dianẹ ọke vuọvo yen Hanah vẹ Jẹfta vwo yerin .
Ọmọtẹ na cha rọvwọn ji vwiẹ kakaka - a , kidie ọ cha ga vwẹ uwevwin rẹ ẹga na .
Ohwo rọ cha yọnrọn uvwiẹ rẹ Jẹfta , je reuku rẹ otọ rọyen rha herọ - ọ .
( Iguẹdjọ 11 : 34 ) Dedena , Jẹfta da ta : “ Mi rhie unu mẹ kẹ Ọrovwohwo na nure , me gbe sa rhẹriẹ ive mẹ - ẹ . ”
( Iguẹdjọ 11 : 35 ) Jihova rhiabọreyọ izobo rẹ Jẹfta na , o de bruba kẹ .

Ọ da dia owẹ , wọ cha fuevun kerẹ Jẹfta ?
Die yen buebun avwanre veri , kẹ mavọ yen e se vwo ru obo re veri ?
Ọke rẹ avwanre vwọ vwomakpahotọ kẹ Jihova , e veri nẹ e che ru ọhọre rọyen , otoro obo re phiare - e .
Avwanre riẹnre nẹ ọ cha lọhọ ọkieje - e .
Jẹ die yen e che ru a da vuẹ avwanre nẹ e ru oborẹ avwanre guọnọ ru - u ?
E de fiudugberi , ji nyupho rẹ Ọghẹnẹ , ke se ru obo re veri .
Ọkiọvo izobo rẹ avwanre sa nẹrhẹ e fiabọ rẹ erọnvwọn evo , jẹ ebruba rẹ Jihova yen ma rho .
( Malakae 3 : 10 ) Kẹ ọmọ rẹ Jẹfta vwo ?
Die yen o ruru ro vwo nyo uve rẹ ọsẹ rọyen ?
Mavọ yen e se vwo dje esegbuyota phia kerẹ ọ rẹ Jẹfta vẹ ọmọtẹ rọyen ?
( Ni ẹkoreta 16 , 17 )
Die yen ọmọtẹ rẹ Jẹfta ru kpahen uve rẹ ọsẹ rọyen ?
( Ni uhoho rẹsosuọ na . )
Uve rẹ Jẹfta fẹnẹ ọ rẹ Hanah .
Hanah veri nẹ ọmọ rọyen , Samuẹl cha ga vwẹ uwevwin rẹ ẹga na kerẹ Ojigbo .
( 1 Samuẹl 1 : 11 ) Ojigbo vwo uphẹn rọ vwọ rọvwọn ji vwo orua .
Ẹkẹvuọvo , a vwẹ ọmọtẹ rẹ Jẹfta vwo ze “ izobo rẹ ẹtorhẹ , ” ọtiọyena ọ rha cha dia aye - uwevwin yẹrẹ oni - i .
( Iguẹdjọ 11 : 37 - 40 ) Nabọ roro ! Ọ rha sa rọvwọn omamọ rẹ ọshare kidie ọsẹ rọyen osun vwẹ Izrẹl .
Jẹ asaọkiephana , kọ cha ga kerẹ odibo vwẹ uwevwin ẹga na .
Die yen o ruru ?
O djephia nẹ ẹga rẹ Jihova yen emu ẹsosuọ vwẹ akpeyeren rọyen , rọ vwọ vuẹ ọsẹ rọyen : “ Gbe ru vwe kirobo wọ vwẹ unu wẹn ta nure . ”
( Iguẹdjọ 11 : 36 ) O gbobọnyẹ urhurusivwe rọ vwọ rọvwọn ji vwiẹ , fikirẹ ẹga rẹ Jihova .
Mavọ a sa vwọ vwẹrokere ẹwẹn rẹ omaevwoze rọyen na ?
Ọmọtẹ rẹ Jẹfta gbobọnyẹ urhurusivwe rọ vwọ rọvwọn ji vwiẹ , fikirẹ ẹga rẹ Jihova
( a ) Idjerhe vọ yen a sa vwọ vwẹrokere esegbuyota rẹ Jẹfta vẹ ọmọtẹ rọyen ?
( b ) Mavọ yen eta rẹ Hibru 6 : 10 - 12 se vwo mu avwanre vwo vwo uruemu rẹ omaevwoze ?
Inenikristi buebun nonẹna ji brorhiẹn nẹ ayen cha rọvwọ - ọn yẹrẹ vwiẹ - ẹ . Diesorọ ?
Kidie ayen guọnọ tẹnrovi ẹga rẹ Jihova . Vwọba , buebun rẹ ihwo re kpakore gbobọnyẹ ọke rẹ ayen ghwọrọ vẹ emọ kugbe ivwrọmọ rayen rere ayen sa vwọ vwẹ ọke vẹ ẹgba rayen vwọ ga Jihova .
Evo ruiruo rẹ ebabọn , efa kpo Isikuru rẹ Ihwo ri Ghwoghwo Uvie Na , ayen ji kpo ukoko ra da guọnọ ighwoghwota .
Efa vwo ọrhuẹrẹphiyotọ ayen vwo phiba ọke rẹ ayen ghwọrọ phiyọ aghwoghwo na vwẹ ọke rẹ Ẹkarophiyọ na .
Jihova cha sa kpairoro vrẹ omaevwoze rẹ ihwo rọye - en .
( Se Hibru 6 : 10 - 12 . )
Kẹ owẹ vwo ? Wọ sa vwẹ erọnvwọn evo vwo ze wọ vwọ ga Jihova vọnvọn ?
18 , 19 .
Die yen udje rẹ Jẹfta vẹ ọmọtẹ rọyen yono avwanre , kẹ mavọ a sa vwọ vwẹrokere ayen ? Die yen chọn Jẹfta uko vwo phi egbabọse rọyen kparobọ ?
O nene odjekẹ rẹ Jihova vwẹ akpeyeren rọyen .
Ọ vwẹ uphẹn kẹ uruemu rẹ ihwo re dia kẹrẹ nẹ i djobọte - e .
Jẹfta fuevun dede nẹ ihwo nẹrhẹ ẹwẹn rọyen kuọrọn .
Jihova bruba kẹ Jẹfta vẹ ọmọ rọyen fikirẹ omaevwoze rayen , ọ da je vwẹ ayen ihwo ivẹ na vwo titi ẹga rẹ uyota .
Jẹfta vẹ ọmọtẹ rọyen fuevun kẹ Jihova dede nẹ ihwo re riariẹ ayen ruẹ erọnvwọn ebrabra .
Baibol na da ta : “ Vwẹ ẹro keri otu re wan oma rẹ esegbuyota kugbe erhiori reuku rẹ ive na . ”
( Hibru 6 : 12 ) E jẹ a vwẹrokere Jẹfta vẹ ọmọ rọyen kidie a da fuevun kẹ Jihova , o che bruba kẹ avwanre .
Izobo rẹ ẹtorhẹ : Urhi rẹ Mosis na djunute izobo rẹ ẹtorhẹ .
Ohwo rẹ Izrẹl da guọnọ dje ẹkpẹvwẹ rọyen vwọ kẹ Jihova , ọ reyọ eranvwe vwo rhe orherẹn na , orherẹn na me torhẹ vwẹ agbada na kare kare .
A sa je vwẹ ohwo vwọ kẹ Jihova kerẹ izobo rẹ ẹtorhẹ , kọyen ohwo na cha ga Ọghẹnẹ rhi te ẹdẹ ughwu rọyen
Ọke rẹ Ẹkarophiyọ na : Uvwre rẹ ọke rẹ Ẹkarophiyọ na , tavwen ọ ke tonphiyọ re te ọke re vwo ruo nu . Ọkiọvo emeranvwe rẹ March , April , vẹ May

“ Gbe jẹ odiri wẹ ru iruo rọ gbare , rere wọ vwọ sa gbare tototo , wo jẹ emu ọvuọvo kare owẹ - ẹ . ” — JEMS 1 : 4 .
UNE : 135 , 139
Die yen cha chọn wẹ uko vwo vwo odirin ?
Amono yen uvi rẹ udje rẹ odirin ?
Die yen o mudiaphiyọ rẹ odirin vwo “ ru iruo rọ gbare ” ?
1 , 2 . ( a ) Die yen e se yono vwo nẹ odirin rẹ Gidiọn vẹ isodje 300 rọyen na ?
( Ni uhoho rẹsosuọ na . ) ( b ) Vwo nene eta rehẹ Luk 21 : 19 , diesorọ odirin vwọ ghanre ?
VWẸ ẹro roro ofovwin ọgangan rọhẹ uvwre rẹ isodje rẹ Izrẹl , rẹ Oguẹdjọ Gidiọn suẹn , vẹ ivwighrẹn rayen .
Gidiọn vẹ ihwo rọyen vwọ tua ihwo rẹ Midia na , ason hrọke , vwẹ omarẹ iroko 32 !
Baibol na da vuẹ avwanre obo re rhe phia : “ Gidiọn da rhe obi Jọdan ọ da wanvrẹn ọ vẹ eshare ujori erha re vẹ ọye gba herọ , rẹ ayen vwọ tua ihwo na dede na yẹ oma rhọ aye - en . ”
Ẹkẹvuọvo , ayen ji rhi phikparobọ - ọ , ayen ji vwo isodje 15,000 rẹ ayen che nene họnre .
Ikpe buebun yen ivwighrẹn nana shenyẹ ihwo rẹ Izrẹl na re , kọyensorọ oma cha rhọ ihwo rẹ Izrẹl na - a .
Ọtiọyena , Gidiọn vẹ isodje rọyen da vwọ tua ivwighrẹn na , ji phi ayen kparobọ ! — Iguẹdjọ 7 : 22 ; 8 : 4 , 10 , 28 .
Avwanre ji phiẹ ofovwin ọgangan nonẹna .
Eshu , akpọ nana , vẹ jẹgba romobọ yen ivwighrẹn na .
Iniọvo evo nene ivwighrẹn nana muabọ ikpe buebun re .
Womarẹ ukẹcha rẹ Jihova , avwanre phi ifovwin buebun kparobọ re .
Ẹkẹvuọvo , avwanre ji rhi phikparobọ kare kare - e .
Ọkiọvo , oma sa ghwọrọ avwanre vwevunrẹ ohọnre nana .
Yẹrẹ avwanre se no nẹ oba rẹ akpọ umwemwu nana krinọ . Jesu vuẹ avwanre jovwo nẹ a cha mrẹ edavwini vẹ omukpahen ọgangan vwẹ ẹdẹ roba na .
Jẹ , ọ je tanẹ e de chirakon , ke se phikparobọ .
( Se Luk 21 : 19 . )
Die yen odirin ?
Die yen cha chọn avwanre uko vwo vwo odirin ?
Die yen e se yono nẹ ihwo ri vwo odirin ?
Mavọ kọyen odirin se vwo “ ru iruo ” rọyen gba ? — Jems 1 : 4 .
Die yen odirin ?
Vwevunrẹ Baibol na , odirin vrẹ e di vwo yerin ghene ẹdia ọgangan ọvo .
O churobọ si obo rehẹ ẹwẹn rẹ avwanre kpahen edavwini na .
Odirin chọn avwanre uko vwo fiudugbere , vwọ fuevun , ji chirakon .
Ọbe ọvo tare nẹ odirin ọyen uruemu rọ nẹrhẹ avwanre vwo iphiẹrophiyọ ọgangan , ọ je nẹrhẹ e se chirakon rẹ edavwini .
Vwẹ ọke edavwini egangan , ọ chọn avwanre uko vwo vwo ọyọnregan .
Ọ rhẹriẹ edavwini na kpo ophikparobọ , kọ tẹnroviẹ obaro na ukperẹ ọmiaovwẹ rẹ edavwini na .
Diesorọ a sa vwọ tanẹ ẹguọnọ yen mu ohwo vwo vwo odirin ?
Ẹguọnọ mu avwanre vwo vwo odirin .
( Se 1 Kọrẹnt 13 : 4 , 7 . )
Vwẹ ẹdia vọ ? Ẹguọnọ kpahen Jihova mu avwanre vwo vwo odirin rẹ kemu kemu rọ vwẹ uphẹn kẹ .
( Luk 22 : 41 , 42 ) Ẹguọnọ re iniọvo na chọn avwanre uko vwo vwo odirin rẹ jẹgba rayen .
( 1 Pita 4 : 8 ) Ẹguọnọ re vwo kpahen ọrivẹ rẹ orọnvwe nẹrhẹ orọnvwe avwanre ganphiyọ , ọ je chọn avwanre uko vwo vwo odirin rẹ “ ukpokpogho ” rọhẹ orọnvwe rẹ omavwerhovwẹn je hepha dede . — 1 Kọrẹnt 7 : 28 .
Diesorọ Jihova vwọ dia ohwo ro me fo , rọ sa chọn avwanre uko vwo vwo odirin ?
Rẹ Jihova vwọ kẹ ẹgba .
Jihova , ọyen “ Ọghẹnẹ rẹ erhiori kugbe uchebro . ”
( Rom 15 : 5 ) Ọyen ọvo yen nabọ riẹn ẹdia rẹ avwanre vẹ oborẹ avwanre hepha .
Ọtiọyena , ọ riẹn oborẹ avwanre guọnọre e se vwo vwo odirin .
Baibol na tare nẹ : “ O ruẹ ẹguọnọ rẹ otu re djẹ oshọ rọye gba , ọye ọvo ri nyo oviẹ rayen , o mi sivwi ayen . ”
( Une Rẹ Ejiro 145 : 19 ) Kẹ mavọ yen Ọghẹnẹ cha vwọ kpahenphiyọ ẹrhovwo rẹ avwanre ?
Jihova , rọ nabọ riẹn avwanre na , riẹn oborẹ avwanre guọnọre e se vwo vwo odirin
Kirobo rẹ Baibol na tare , mavọ yen Jihova vwọ “ gbẹn idjerhe ” kẹ avwanre ?
A da yare ukẹcha rẹ Jihova , o veri nẹ ọ cha “ gbẹn idjerhe ” vwọ kẹ avwanre .
( Se 1 Kọrẹnt 10 : 13 . )
Mavọ o ruo wan ?
Ọkiọvo , o si ebẹnbẹn na no kare kare .
Jẹ ọke buebun , ọ kẹ avwanre ẹgba re se vwo vwo “ erhiori ” je “ ghọghọ vwẹ evun rẹ oja . ”
( Kọlose 1 : 11 ) Jihova cha sa vwẹ uphẹn kẹ ebẹnbẹn rọ gan vrẹ avwanre nẹ o te avwanre oma - a , kidie ọ riẹn asan rẹ ẹgba rẹ avwanre teri .
Djudje rẹ oboresorọ a vwọ guọnọ emu rẹ ẹwẹn e se vwo vwo odirin .
Jẹ emu rẹ ẹwẹn bọn esegbuyota wẹn gan .
Diesorọ a vwọ guọnọ emu rẹ ẹwẹn ?
Kerẹ udje : Ohwo ki se yerin ugbenu ro kpenu mamọ , kọ riemu rẹ ofori nẹ ọ re ẹdẹ erha yẹrẹ ẹne . Ọyena vrẹ oborẹ ohworakpọ ria ghevweghe .
Ohwo ki se yerin te enu rẹ ugbenu tiọyena , ofori nẹ ọ riemu buebun .
Vwẹ idjerhe vuọvo na , avwanre guọnọ emu rẹ ẹwẹn buebun e se vwo vwo odirin vwo te asan rẹ avwanre ra .
E jẹ a ghwọrọ ọke vwo ru uyono romobọ , ji kpo emẹvwa .
Enana cha kẹ avwanre obo ra guọnọre a sa vwọ bọn esegbuyota rẹ avwanre gan . — Jọn 6 : 27 .
8 , 9 . ( a ) Kirobo rẹ Job 2 : 4 , 5 tare , die yen edavwini rẹ avwanre churobọ si ?
( b ) Wo de hirharoku ọdavwini , die yen wọ sa vwẹ ẹwẹn roro ?
Karophiyọ evun - ẹfuọn wẹn kẹ Ọghẹnẹ .
Edavwini ghwa ojaẹriọ cha . Jẹ ọ dia ojaẹriọ ọvo - o .
Ọyọnregan rẹ avwanre jehẹ ẹdia rẹ imuoshọ .
Oborẹ avwanre ruẹ siẹrẹ e de hirharoku edavwini , djephia sẹ avwanre reyọ Jihova kerẹ Osun rẹ akpọ vẹ odjuvwu .
Vwẹ idjerhe vọ ? Eshu rọ dia ọvweghrẹn rẹ Ọghẹnẹ , vwọso usuon rọyen , o ji yinvwaro kpahen Jihova rọ vwọ tanẹ ihworakpọ ga Jihova fikirẹ ojevwe romobọ rayen ọvo .
Eshu da ta : “ Obo rẹ ohwo vwori ejobi ọ vwọ hwa osa rẹ urhuarho rọye . ”
Ọ da je ta kpahen Job nẹ , “ Ẹkẹvuọvo gba riẹn obọ wẹn phia nana nana , vwo te ibeku vẹ ivwo rọye , kọ cha harhe owẹ phia . ”
( Job 2 : 4 , 5 ) Eshu wene re ?
Kakaka !
Ikpe buebun wanre , a je djẹ nẹ odjuvwu re , dedena o ji kpokpo ihwo rẹ Ọghẹnẹ nonẹna .
( Ẹvwọphia 12 : 10 ) Asaọkiephana , Eshu je tanẹ ihworakpọ ga Ọghẹnẹ fikirẹ ojevwe romobọ rayen .
Ọ davwẹngba avwanre vwọ sen usuon rẹ Ọghẹnẹ , je dobọ rẹ ẹga rọyen ji .
Wo de hirharoku ọdavwini , vwẹ ẹwẹn roro ẹdia nana .
Eshu vẹ emekashe rọyen hẹ ẹbẹre ọvo . Ayen nẹ , sẹ wo che siobọnu ọyọnregan wẹn .
Vwẹ ẹbẹre ochekọ , wo vwo Jihova , Ovie avwanre Jesu Kristi , e ra jẹreyọ na ra rhọvwọn nẹ ushi re , vẹ emekashe uriorin buebun .
Ayen mrẹ ẹgbaẹdavwọn wẹn , ayen ji phiuduphiyawọ wẹn !
Oma vwerhen ayen rẹ ayen vwọ mrẹ nẹ wo vwo odirin , wọ je fuevun kẹ Jihova ọkieje .
Ọtiọyena , wo de nyo Jihova rọ vuẹ wẹ nẹ : “ Ghwanre , ọmọ mẹ , rere udu mẹ vwọ ghọghọ , rere me mrẹ ota kpahe kẹ ohwo rọ vwo ovwẹ jehwẹ . ” — Isẹ 27 : 11 .
Jesu tẹnrovi osa rẹ akoechiro rọyen
Mavọ wọ sa vwọ vwẹrokere Jesu vwọ tẹnrovi osa rẹ akoechiro ?
Tẹnrovi osa na . Vwẹ ẹro roro nẹ wọ djẹ imoto kpo asan vwẹ ason , siẹvuọvo na ijini rẹ imoto na de fun vwẹ asan rẹ iwevwin hepha - a , ẹghwa ọvo yehẹ asan na .
Imẹkaniki herọ - ọ .
Jẹ wọ da rhe karophiyọ nẹ wo vughe imẹkaniki ọvo rọ dia ọko rọhẹ obaro na , wo de se bi imoto na te asan rọyen , ọ cha rhuẹrẹ kẹ wẹ .
Akpeyeren pha kerẹ oyan tiọyena .
Ọkiọvo , erọnvwọn sa gan kẹ wẹ mamọ , te ẹdia rẹ akpọ de nuwọhọ .
Jesu rhe se vwo ẹwẹn yena jovwo .
Ọke ra vwọ kanrọ mu urhe roja , o rhiẹromrẹ ojaẹriọ ọgangan vẹ ophọphọvwe . Ọnana yen ọke rọ ma gan kparobọ vwẹ akpeyeren rọyen ! Die chọn rọ uko ?
Baibol na tare nẹ ọ tẹnrovi “ aghọghọ rọ hẹ obaro kẹ . ”
( Hibru 12 : 2 , 3 ) Jesu tẹnrovi osa rẹ akoechiro rọyen , ma rho ọ vwọ riẹn nẹ o che toroba orufon rẹ odẹ rẹ Ọghẹnẹ , ji bicha usuon rọyen .
Ọ riẹnre nẹ ọdavwini na ọ rẹ ọmọke krẹn , jẹ osa rọyen vwẹ odjuvwu ọ rẹ bẹdẹ bẹdẹ .
Nonẹna , edavwini re che rhiẹromrẹ sa gan mamọ , e me je vọn vẹ ojaẹriọ , ẹkẹvuọvo karophiyọ nẹ , e herọ vwẹ ọmọke krẹn .
Diesorọ e vwo roro kpahen oborẹ “ ihwo ri chirako rhi te oba ” rhiẹromrẹ ?
Ọ diẹ avwanre ọvo yen chirako - on .
Rọ vwọ dia ọbọngan vwọ kẹ Inenikristi ri chirakon rẹ edavwini buebun , ọyinkọn Pita de si : “ Hirhe aro kuo , mudia gan vwẹ esegbuyota wẹn , ovwan riẹn imoni rẹ ovwan re hẹ akpọ na duvwu na je reoja buebu ọtiọye . ”
( 1 Pita 5 : 9 ) Oborẹ “ ihwo ri chirako rhi te oba ” rhiẹromrẹ , yono avwanre obo ra sa vwọ fuevun , ọ kẹ avwanre imuẹro nẹ e se phikparobọ , ọ je karophiyọ avwanre nẹ osaẹhwa hẹrhẹ avwanre .
( Jems 5 : 11 ) E jẹ e roro kpahen udje evo . — Ni eta rẹ odjefiotọ .
Die yen udje rẹ chẹrobim na yono avwanre ?
Chẹrobim , eyen emekashe rehẹ ẹdia ro kpenu .
Ọke rẹ Adam vẹ Ivi vwo ru umwemwu nu , Jihova da vwẹ owian kpokpọ kẹ evo usun rẹ emekashe nana vwẹ otọrakpọ na .
Owian nana fẹnẹ ọ rẹ ayen ruẹ jovwo vwẹ odjuvwu .
Udje rayen yono avwanre obo re se vwo vwo odirin vwẹ owian rọ pha bẹnbẹn .
Baibol na vuẹ avwanre kpahen Jihova nẹ , “ vwẹ obọrhe rẹ udju rẹ Idẹn na , o de phi chẹrobim , ọ vẹ ọnọkọ rẹ erhanre rọ rhẹriẹ kpenẹ kpenẹ , rọ rhẹrẹ urhe rẹ arhọ na . ”
( Ni eta rẹ odjefiotọ . ) ( Jẹnẹsis 3 : 24 ) Baibol na tare nẹ chẹrobim na brenu yẹrẹ niro nẹ ayen rho nọ vwọ kẹ owian nana - a .
Ofu rẹ owian na dje ayen , ayen de gbobọnyẹ - ẹ .
Ukperẹ ọtiọyen , ayen ruiruo na te oba , ọkiọvo rhi te Oghwe rẹ Noa , jẹ ikpe 1,600 wanre !
Die yen chọn Job uko vwo chirakon rẹ edavwini rọyen ?
Job , ohwo rọ fuevun .
Ọkiọvo , wo se muomaphiyọ fikirẹ ota rẹ ugbeyan yẹrẹ ohwo rẹ orua wẹn vuẹ wẹ . Yẹrẹ ọ sa dianẹ wo shero ọga rode ọvo yẹrẹ ohwo rọ kẹrowẹ ghwuru .
Udje rẹ Job sa chọn wẹ uko , otoro ẹdia wọ hepha - a .
( Job 1 : 18 , 19 ; 2 : 7 , 9 ; 19 : 1 - 3 ) Job riẹn oboresorọ ọ vwọ rioja - a , dedena ọ yọnregan .
Die yen chọn rọ uko ?
Ẹsosuọ , o vwo ẹguọnọ rẹ Jihova , ọ je guọnọ ru obo re cha nẹrhẹ ivun miovwo - o .
( Job 1 : 1 ) Job guọnọ ru obo re vwerhen Ọghẹnẹ oma , te ọ ganre te ọ lọhọre .
Vwọba , Jihova chọn Job uko vwọ mrẹ ẹgba rọyen vughe , rọ vwọ vuẹ kpahen erọnvwọn evo rọ mare .
Ọnana da kẹ Job imuẹro ọgangan nẹ Jihova che phi oba phiyọ ojaẹriọ rọyen na , ọke na de te .
( Job 42 : 1 , 2 ) Ọtiọyen yen ghene phia .
“ Ọrovwohwo da rhoma reyọ ughwẹ ri Job vwọ kẹ . . . .
Ọrovwohwo da rhoma vwọ kẹ Job ọhwọhwọ ivẹ nọ uche ro vwori jovwo .
Job de ghwu , ọ mare , rọ ghworo hẹrẹhẹrẹ . ” — Job 42 : 10 , 17 .
Kirobo rẹ 2 Kọrẹnt 1 : 6 tare , idjerhe vọ yen akoechiro rẹ Pọl vwọ chọn ihwo efa uko ?
Ọyinkọn Pọl .
Wọ rioja rẹ omukpahen ọgangan ?
Wẹwẹ ọkpako yẹrẹ oniruo okinriariẹ rẹ eghwa ukoko na bẹn ?
Udje rẹ Pọl sa chọn wẹ uko .
Pọl rioja rẹ omukpahen ọgangan , ọ je ro ẹnwan kpahen iniọvo rehẹ ikoko na ọkieje .
( 2 Kọrẹnt 11 : 23 - 29 ) Dedena , Pọl dobọ rẹ ẹga rọyen ji - i , udje rọyen na je bọn ihwo efa gan .
( Se 2 Kọrẹnt 1 : 6 . )
Akoechiro wẹn sa je nẹrhẹ iniọvo efa chirakon .
15 , 16 . ( a ) “ Iruo ” vọ yen odirin che rugba ?
( b ) Djudje rẹ oborẹ akoechiro se vwo “ ru iruo ” rọyen gba vwẹ oma rẹ avwanre .
Ẹwẹn ọfuanfon na de mu odibo Jems vwo si : “ Gbe jẹ odiri wẹ ru iruo rọ gbare , rere wọ vwọ sa gbare tototo , wo jẹ emu ọvuọvo kare owẹ - ẹ . ”
( James 1 : 4 ) Idjerhe vọ yen odirin vwo ru “ iruo ” rọyen gba vwẹ oma avwanre ?
Edavwini sa nẹrhẹ a riẹn nẹ avwanre je guọnọ odirin , ẹwẹn rẹ ọdavwaro , yẹrẹ ẹguọnọ .
Akoechiro cha chọn avwanre uko vwo dje iruemu nana phia , ka cha dia omamọ rẹ Onenikristi .

E de chirakon rẹ edavwini , ọ cha nẹrhẹ a dia omamọ rẹ Onenikristi ( Ni ẹkoreta 15 , 16 )
Kidie nẹ odirin se ru avwanre phiyọ omamọ rẹ Onenikristi , avwanre rha cha churhi rẹ Jihova fikirẹ ọdavwini - i .
Kerẹ udje , wo de nene iroro rẹ ọfanrhiẹn muabọ , wo shero ọdavwini - i !
Yare ukẹcha rẹ Jihova wọ sa vwọ sen orharhe rẹ iroro .
Ohwo ọvo vwẹ orua wẹn vwọso owẹ ?
Wo jẹ ẹwẹn bẹn wẹ - ẹ !

Brorhiẹn wọ vwọ ga Jihova ọkieje .
Ọnana cha nẹrhẹ ẹroẹvwọsuọ wẹn kpahen Jihova ganphiyọ .
Karophiyọ : A guọnọ odirin Ọghẹnẹ ki se rhiabọreyọ avwanre . — Rom 5 : 3 - 5 ; Jems 1 : 12 .
17 , 18 . ( a ) Djudje rẹ ọghanrovwẹ re vwo chirakon te oba . ( b ) Oba na vwo siẹkẹrẹ na , imuẹro vọ yen avwanre vwori ?
Ofori nẹ avwanre chirakon te oba , ọ dia ọmọke krẹ - ẹn .
Vwẹ ẹro roro okọ ro shuẹ .
Ihwo rehẹ evun rọyen ki se sivwinrhọ , ayen ke rhẹrhẹ te ugbenu .
Ohwo rẹ oma rhọre ọke rọ ghwa vwọ ton ẹrhẹrhẹ phiyọ , che divwin ghwu .
Ohwo rẹ oma je rhọ ọke rọ vwọ joma rhẹrhẹ te ugbenu nu , ji che divwin ghwu .
Ọtiọyena , a da guọnọ dia akpọ kpokpọ na , kẹ ofori nẹ e vwo odirin ọkieje .
E jẹ e vwo oka rẹ ẹwẹn rẹ ọyinkọn Pọl vwori , rọ vwọ ta : “ Avwanre gbe ro ẹnwa - an . ” — 2 Kọrẹnt 4 : 1 , 16 .
Kerẹ Pọl , avwanre vwo imuẹro kokoroko nẹ Jihova cha chọn avwanre uko vwo chirakon te oba .
Pọl de si : “ Avwanre rhonọ ihwo re kpare obo fiki rẹ ohwo rọ guọnọ avwanre .
Kidie o mu uvwe ẹro nẹ eyẹ ughwu , eyẹ arhọ , eyẹ emakashe , eyẹ ivie , eyẹ emu rẹ ọke nana , eyẹ ọke rọ cha , eyẹ ogangan , eyẹ enuẹra , eyẹ ukokodo , eyẹrẹ emu ọfa vwẹ evun rẹ emama na ejobi , sa hẹriẹ avwanre nẹ ẹguọnọ rẹ Ọghẹnẹ vwi Kristi Jesu Ọrovwavwanre - e . ” ( Rom 8 : 37 - 39 ) Oma cha ghene rhọ avwanre ọkiọvo .
Ẹkẹvuọvo , e jẹ a vwẹrokere Gidiọn vẹ isodje rọyen .
Oma ghwọrọ ayen jẹ ayen dobọji - i .
“ Ayen vwọ tua ihwo na ” ! — Iguẹdjọ 8 : 4 .
[ 1 ] ( ẹkorota 11 ) Wọ je cha mrẹ ọbọngan vwo nẹ odirin rẹ ihwo rẹ Ọghẹnẹ rẹ ọke rẹ avwanre nana .
Kerẹ udje , Yearbook rẹ 1992 , 1999 , vẹ 2008 gbe omamọ ikuegbe kpahen iniọvo rẹ avwanre rehẹ Ethiopia , Malawi , vẹ Russia .
[ 2 ] ( ẹkorota 12 ) Baibol na vuẹ avwanre uchunu rẹ chẹrobim re wiowian nana - a .
“ Kọke kọke ayen vwo koko . ” — IRUO RẸ IYINKỌN NA 2 : 42 .
UNE : 20 , 119
oboresorọ uyono ẹra vwo yovwin kẹ avwanre .
oborẹ uyono ẹra sa vwọ chọn ihwo efa uko .
obo ro djobọte Jihova wan siẹrẹ avwanre de kpo uyono .
1 - 3 . ( a ) Idjerhe vọ yen Inenikristi vwo djephia nẹ ayen vwo owenvwe ọgangan ayen vwo kpo uyono ?
( Ni uhoho rẹsosuọ na . ) ( b ) Die yen a cha fuẹrẹn vwẹ uyono nana ?
CORINNA vwọ hẹ ẹgbukpe 17 , e de mu oni rọyen kpo uwodi ra da vwẹ oja ria ihwo , vwẹ asan oshesheri .
Ọke vwọ yanran na , e de ji mu Corinna kpo Siberia , asan rọ vwẹ iroko uriorin buebun vwo sheri kẹ uwevwin rọyen .
Vwẹ oboyin , kọ wiowian vwevunrẹ aghwa kerẹ ọviẹn . Ọkiọvo , ọ wiowian vwevunrẹ aghwa na vwẹ ọke rẹ ekpahen ọgangan , jẹ emamọ iwun herọ ro kuphiyọ - ọ .
Dedena , Corinna vẹ oniọvo aye ọfa brorhiẹn nẹ ayen cha davwẹngba rayen eje vwo kpo uyono .
Corinna da ta : “ Ovwọnvwọn yen avwanre vwo siobọnẹ owian , avwanre me yan iroko 25 ( imaili 15 ) kpo asan rẹ itreni de mu ihwo .
Itreni na kparoma vwẹ ughọjọ ivẹ rẹ ason , ọ me djẹ inọke esan , avwanre de wontọ nu , a me rha yan iroko ihwe ( imaili esan ) tavwen e ki te asan re de ru uyono na . ”
Ọnana kẹ Corinna omavwerhovwẹn mamọ .
Ọ da ta : “ Vwevunrẹ uyono , avwanre yono ọbe Uwevwin Orhẹrẹ je suine .
Ọnana nabọ bọn esegbuyota rẹ avwanre gan . ”
Ẹdẹ erha wan tavwen iniọvo ivẹ nana ki te aghwa na , jẹ ọ ro vwo aghwa na tobọ riẹn sẹ ayen yan kpo asan ọvo - o .
Ọkieje yen ihwo rẹ Jihova vwọ rhẹro rẹ omẹvwa rayen .
Kerẹ udje , Inenikristi ẹsosuọ kuomakugbe vwọ kẹ ẹga rẹ Jihova , ayen ji yono kpahọn .
( Iruo Rẹ Iyinkọn Na 2 : 42 ) Ọ sa dianẹ wọ je rhẹro rẹ ọke wo vwo kpo uyono .
Ẹkẹvuọvo kerẹ iniọvo wẹn buebun , wọ sa je mrẹ bẹnbẹn wo vwo kpo uyono ọkieje .
Ọ sa dianẹ iruo wẹn reyọ ọke wẹn mamọ , yẹrẹ oma ghwọrọ owẹ ọkieje .
Ọtiọyena , die yen cha chọn avwanre uko vwọ davwẹngba avwanre eje e se vwo kpo uyono ?
( Ni eta rẹ odjefiotọ . )
Mavọ e se vwo phiuduphiyawọ rẹ ihwo rẹ avwanre yono vẹ ihwo efa nẹ ayen kpo uyono ọkieje ?
Uyono nana che djekpahen oboresorọ uyono ẹra ( 1 ) vwo yovwin kẹ avwanre , ( 2 ) vwọ chọn ihwo efa uko , kugbe ( 3 ) vwọ nẹrhẹ oma vwerhen Jihova . — Ni eta rẹ odjefiotọ .
Idjerhe vọ yen uyono ẹra vwọ chọn avwanre uko vwo yono kpahen Jihova ?
Uyono yono avwanre .

Kuyono kuyono rẹ avwanre ra nẹrhẹ avwanre riẹn Jihova phiyọ .

Kerẹ udje , o krinọ - ọ na , ikoko buebun ghwe yono ọbe re se Draw Close to Jehovah vwẹ Uyono rẹ Baibol Rukoko .
Mavọ oma ru we e vwo yono kpahen iruemu rẹ Jihova , wo ji vwo nyo ẹkpahọnphiyọ rẹ iniọvo wẹn ?
Vwọrẹ imuẹro , ọnana nẹrhẹ ẹguọnọ wo vwo kpahen Jihova rhoma ganphiyọ .
Vwẹ uyono , avwanre ji yono kpahen Baibol na siẹrẹ avwanre da nabọ kerhọ rẹ eta , idje , vẹ Baibol re se .
( Nehemaya 8 : 8 ) Ji roro kpahen erọnvwọn iyoyovwin ra mrẹ kudughwrẹn kudughwrẹn e de muegbe vwọ kẹ isese rẹ Baibol na , e de ji nyo oborẹ iniọvo na yono norhe .
Idjerhe vọ yen uyono ẹra vwọ chọn wẹ uko vwọ vwẹ eta rẹ Baibol na vwo ruiruo vwẹ akpeyeren wẹn vẹ iruo aghwoghwo na ?
Uyono nẹrhẹ a mrẹ idjerhe ra sa reyọ eta rẹ Baibol na vwọba akpọ yerin .
( 1 Tẹsalonaika 4 : 9 , 10 ) Kerẹ udje , o vwo ọke ọvo rẹ Uyono rẹ ọbe Uwevwin Orhẹrẹ na vwọ nẹrhẹ wọ guọnọ ru ẹga wẹn vwọ kẹ Jihova kpobarophiyọ , ru ẹrhovwo wẹn yovwinphiyọ , yẹrẹ mu we vwo ghovwo oniọvo ọvo ?
Uyono re ruẹ vwẹ uvwre rẹ udughwrẹn na yono avwanre obo re se vwo ghwoghwo iyẹnrẹn esiri na kugbe obo ra sa vwọ chọn ihwo efa uko vwo vwo ẹruọ rẹ iyono rẹ Baibol . — Matiu 28 : 19 , 20 .
Idjerhe vọ yen uyono ẹra vwọ bọn avwanre gan ?
Uyono bọn avwanre gan .
Akpọ rẹ Eshu nana davwẹngba rọ vwọ guọghọ esegbuyota rẹ avwanre , ọ sa je nẹrhẹ ẹwẹn rẹ avwanre kuọrọn .
Ẹkẹvuọvo , uyono ẹra bọn avwanre gan , je kẹ avwanre ẹgba ra vwọ ga Jihova ọkieje .
( Se Iruo Rẹ Iyinkọn Na 15 : 30 - 32 . )
Ọke buebun , avwanre yono kpahen oborẹ aroẹmrẹ rẹ Baibol na rugba wan .
Ọnana nẹrhẹ avwanre nabọ vwo imuẹro nẹ ive rẹ Jihova eje ji che rugba .
Iniọvo na bọn avwanre gan womarẹ eta , ẹkpahọnphiyọ rayen vẹ une rẹ ujiri ayen sua kẹ Jihova sasasa .
( 1 Kọrẹnt 14 : 26 ) E de ji nene ayen ta ota kuẹgbe vwẹ ọtonphiyọ rẹ uyono kugbe oba rọyen , ọ kẹ avwanre omavwerhovwẹn kidie avwanre vwo igbeyan buebun re nabọ vwo ẹguọnọ rẹ avwanre . — 1 Kọrẹnt 16 : 17 , 18 .
Uyono bọn avwanre gan , je kẹ avwanre ẹgba ra vwọ ga Jihova ọkieje
Diesorọ ọ vwọ ghanre mamọ nẹ e kpo uyono ?
A mrẹ ukẹcha rẹ ẹwẹn ọfuanfon rẹ Ọghẹnẹ vwevunrẹ uyono .
Jesu vwẹrote ikoko na womarẹ ẹwẹn ọfuanfon na . Ọ vuẹ avwanre nẹ e “ nyo obo rẹ [ “ ẹwẹn , ” NW ] na ta kẹ [ “ ukoko , ” NW ] na . ”
( Ẹvwọphia 2 : 7 ) Ẹwẹn ọfuanfon na sa chọn avwanre uko vwo phi edavwini kparobọ , je nẹrhẹ e ghwoghwo ota na vẹ uduefiogbere .
Ọ chọn avwanre uko vwo brorhiẹn rẹ aghwanre .
Kọyensorọ o vwo fo nẹ a davwẹngba avwanre eje vwo kpo uyono , ka cha mrẹ ukẹcha rẹ ẹwẹn ọfuanfon rẹ Ọghẹnẹ .
Iniọvo na da mrẹ avwanre vwẹ uyono , ji nyo ẹkpahọnphiyọ vẹ unẹsuọ rẹ avwanre , ukẹcha vọ yen ọnana sa vwọ kẹ ayen ?
( Ji ni ekpeti na “ Oma Vwerhọn O de Rhivwin Kpo . ” )
Uyono ẹra kẹ avwanre uphẹn vwo dje ẹguọnọ kẹ iniọvo na .
Iniọvo buebun vwẹ ukoko avwanre chirakon rẹ ebẹnbẹn sansan .
Ọyinkọn Pọl de si : “ E gbe jẹ avwanre roro ” kpahen ohwohwo .
( Hibru 10 : 24 , 25 ) E se dje ẹguọnọ kẹ iniọvo avwanre siẹrẹ a da bọn ayen gan vwevunrẹ uyono .
Uyono ẹra nẹrhẹ iniọvo na riẹn nẹ avwanre guọnọ kuomakugbe ayen , je nene ayen ta ota .
Avwanre sa bọn ayen gan womarẹ ẹkpahọnphiyọ rẹ avwanre kugbe une ra sua nẹ otọ rẹ ubiudu cha . — Kọlose 3 : 16 .
9 , 10 . ( a ) Djekpahen oborẹ eta rẹ Jesu rehẹ Jọn 10 : 16 , sa vwọ chọn avwanre uko vwọ mrẹ ọghanrovwẹ re vwo kuomakugbe iniọvo avwanre . ( b ) Mavọ yen uyono ẹra ọkieje sa vwọ nẹrhẹ avwanre vwẹ ukẹcha kẹ oniọvo rẹ ihwo orua rọyen senre ?
Uyono ẹra siẹ ukoko na kuẹgbe .
( Se Jọn 10 : 16 . )
Jesu vwẹ oma rọyen vwo dje osuigegede , ọ da rha vwẹ idibo rọyen dje ekrun rẹ igodẹ vuọvo .
Gbe roro : Igodẹ ivẹ da hẹ enu rẹ ugbenu , ivẹ efa hẹ iyara , ọvo kọ rha hẹ asan ọfa , a sa tanẹ igodẹ iyorin nana , ekrun vuọvọ ?
Ẹjo , kidie ekrun rẹ igodẹ dia kuẹgbe , ayen ji nene osun rayen .
Vwẹ idjerhe vuọvo na , e jẹ avwanre sioma nẹ iniọvo na - a , e je gbẹdẹ rẹ uyono - o .
Ofori nẹ a vwoma kugbe kerẹ “ ekru rẹ igodẹ ọvo , ” ji nene “ osuigegede ọvuọvo . ”
Uyono si avwanre koko kerẹ orua ọvo ro vwo ẹguọnọ .
( Une Rẹ Ejiro 133 : 1 ) Iniọvo evo vwẹ ukoko avwanre rhe vwo ihwo rẹ orua - a , kidie a sen ayen .
Ẹkẹvuọvo , Jesu veri nẹ ọ cha kẹ ayen orua ro che vwo ẹguọnọ rayen , je vwẹrote ayen .
( Mak 10 : 29 , 30 ) Wo de kpo uyono ọkieje , wọ sa dia ọsẹ , oni , vẹ oniọvo vwọ kẹ ihwo tiọyena .
E de roro kpahen ọyena , kọ cha nẹrhẹ a davwẹngba avwanre eje , e vwo kpo uyono ọkeneje .
“ ỌKIỌVO rhire na , mi nene ega buebun muabọ rọ nẹrhẹ me mrẹ bẹnbẹn mi vwo kpo uyono .
Jẹ me da sa ra , me riavwerhen rẹ emu rẹ ẹwẹn rẹ Jihova muegbe rọyen na .
Kọke kọke yen oma mẹ vwo shephiyọ vrẹ obo rọ hepha jovwo siẹrẹ mi de kpo uyono , dede nẹ ugbon miavwan ovwẹ , ọga rẹ ubiudu vẹ ọga rẹ ephẹ jehẹ oma mẹ .
“ Ọke ẹsosuọ mi vwo nyo une 68 , ‘ Ẹrhovwo rẹ Ohwo Ro Muomaphiyọ , ’ rẹ ukoko avwanre vwọ suọ , ame - oviẹ de nu ẹro mẹ rhe .
Ọ vwerhenre mamọ !
Me nabọ kerhọ rẹ iniọvo na eje , jẹ me je suọ nene ayen .
Oma vwerhen ovwẹ mamọ me sa vwọ ra ! ” — George , rọhẹ ẹgbukpe 58 .
Idjerhe vọ yen uyono ẹra vwo mu avwanre vwọ kẹ Jihova obo ri fo ro ?
Vwevunrẹ uyono , avwanre kẹ Jihova obo ri fo ro .
Ọyehẹ Ọmemama rẹ avwanre ọtiọyena , ofori nẹ a kpẹvwẹ , muọghọ kẹ , ji jiro .
( Se Ẹvwọphia 7 : 12 . )
E se ru ọnana vwẹ uyono womarẹ ẹrhovwo , une , vẹ eta rẹ avwanre . Ọnana uphẹn rode ra vwọ ga Jihova kudughwrẹn kudughwrẹn !
Jihova riẹn siẹrẹ avwanre da davwẹngba vwo kpo uyono , o ji ni ẹgbaẹdavwọn rẹ avwanre ghanghanre
Mavọ yen oma ruẹ Jihova siẹrẹ avwanre de kpo uyono ọkieje ?
Ofori nẹ e nyupho rẹ Jihova kidie ọyen ma avwanre .
Ọ vuẹ avwanre nẹ e siomakoko ọkeneje ma rho oba na vwo siẹkẹrẹ na .
Ọtiọyena , e de nene iji yena , oma kọ vwerhen Jihova .
( 1 Jọn 3 : 22 ) Ọ riẹn siẹrẹ avwanre da davwẹngba vwo kpo uyono , o ji ni ẹgbaẹdavwọn rẹ avwanre ghanghanre . — Hibru 6 : 10 .
13 , 14 .
Mavọ yen uyono ẹra vwọ nẹrhẹ avwanre siẹkẹrẹ Jihova vẹ Jesu ?
E de kpo uyono , avwanre dje kẹ Jihova nẹ a guọnọ sikẹrẹ vẹ Ọmọ rọyen kpẹkpẹkpẹ .
Vwevunrẹ uyono , Jihova reyọ Baibol na vwo yono avwanre obo re ru vẹ oborẹ avwanre yeren akpọ wan .
( Aizaya 30 : 20 , 21 ) Ohwo rọ tobọ ga Jihova - a da rhe uyono avwanre , ọ mrẹvughe nẹ Ọghẹnẹ yen suẹn avwanre .
( 1 Kọrẹnt 14 : 23 - 25 ) Jihova vwẹ ẹwẹn ọfuanfon rọyen vwo suẹn uyono na , obọ rọyen yen iyono na eje ji nẹ cha .
Kọyensorọ e de kpo uyono , avwanre kerhọ kẹ Jihova , je mrẹ obo ro vwo ẹguọnọ rẹ avwanre te , ọnana ji siẹ avwanre kẹrẹ kpẹkpẹkpẹ .
Jesu rọ dia Ọgbuyovwin rẹ ukoko na , da ta : “ Kidie asan rẹ amwava eyẹ amwarha de kuoma gbe vwẹ odẹ mẹ , ke me dia uherevie rayen . ”
( Matiu 18 : 20 ) Baibol na je tanẹ Jesu “ yan vwẹ ohri ” rẹ ikoko na .
( Ẹvwọphia 1 : 20 – 2 : 1 ) Vwọrẹ imuẹro , Jihova vẹ Jesu vẹ avwanre herọ , ayen bọn avwanre gan womarẹ uyono .
Mavọ wo rorori nẹ o djobọte Jihova wan , siẹrẹ ọ da mrẹ nẹ wọ davwẹngba wo vwo sikẹrẹ vẹ Ọmọ rọyen ?
Mavọ yen uyono ẹra vwo djephia nẹ avwanre guọnọ nyupho rẹ Ọghẹnẹ ?
E de kpo uyono , avwanre dje kẹ Jihova nẹ a guọnọ nyupho rọyen .
Jihova gba avwanre vwo nyupho rọye - en .
( Aizaya 43 : 23 ) Ọtiọyena e de nene iji rọyen re vwo kpo uyono ọkieje , ọnana odjephia nẹ e vwo ẹguọnọ rọyen , o ji mu avwanre ẹro nẹ o vwo ẹgba rọ vwọ vuẹ avwanre obo re ru .
( Rom 6 : 17 ) Kerẹ udje , die yen e che ru siẹrẹ ohwo rẹ avwanre ruiruo kẹ da nẹrhẹ e gbẹdẹ rẹ uyono ?
Yẹrẹ ihwo ri suẹn da tanẹ ihwo ri siomakoko ga Jihova cha hwa eho , e che mu ayen phiyọ uwodi , yẹrẹ e che gboja kẹ ayen vwo ?
Yẹrẹ ọkiọvo avwanre guọnọ ru orọnvwọn ọfa ukperẹ e vwo kpo uyono .
Vwẹ ẹdia nana eje , avwanre yen che brorhiẹn rẹ obo re ru .
( Iruo Rẹ Iyinkọn Na 5 : 29 ) Jẹ , kọke kọke avwanre de brorhiẹn re vwo nyupho rẹ Jihova , ọnana nẹrhẹ oma vwerhọn . — Isẹ 27 : 11 .
16 , 17 . ( a ) Mavọ yen e ru riẹn nẹ uyono ẹra pha ghanghanre vwọ kẹ Inenikristi rẹ ẹgbukpe ujorin ẹsosuọ ?
( b ) Mavọ yen oma ruẹ Oniọvo George Gangas kpahen emẹvwa rẹ avwanre ?
Vwọ vrẹ omẹvwa rẹ Inenikristi ruru vwẹ Pẹntikọst ukpe rẹ 33 , ayen je vwoma ọkieje vwọ kẹ ẹga rẹ Jihova .
“ Kọke kọke ayen vwo koko vwẹ uyono rẹ iyinkọn na . ”

( Iruo Rẹ Iyinkọn Na 2 : 42 ) Ayen je dobọ rẹ emẹvwa tiọyena ji - i , tobọ vwẹ ọke rẹ usuon rẹ Rom vẹ ilori ẹga rẹ Ju vwo mukpahen ayen .
Dede nẹ ọ lọhọre - e , ayen davwẹngba rayen eje vwọ vwoma ọkeneje .
Nonẹna , oma vwerhen idibo rẹ Jihova vwọ kẹ emẹvwa tiọyena .
George Gangas rọ gare kerẹ ọvo usun rẹ Ẹko Rọvwẹrote na vrẹ ikpe 22 , da ta : “ Vwọ kẹ vwẹ , re vwo nene iniọvo vwoma kuẹgbe yen obo re ma kẹ vwẹ ọbọngan vẹ omavwerhovwẹn .
Me guọnọ dia ohwo rẹsosuọ ro te Ọguan Ruvie na , je dia ọ ro no kuko .
Ubiudu mẹ ghọghọ mi de nene ihwo rẹ Ọghẹnẹ ta ota .
Me da hẹ uvwre rayen , kọ ghwa họhọ nẹ me vẹ orua mẹ hẹ evunrẹ iparadaisi rẹ ẹwẹn .
Ọdavwẹ vẹ iroro mẹ ejobi , ọyen mi vwo kpo emẹvwa . ”
Ẹro vọ wo vwo nẹ uyono ẹra , kẹ die yen orhiẹn - ebro wẹn asaọkiephana ?
Ẹro yena yen wo ji vwo nẹ ẹga rẹ Jihova ?

Ọ da dia ọtiọyen , gba davwẹngba wẹn eje wo vwo kuomakugbe iniọvo wẹn , ọ da tobọ bẹn kẹ wẹ dede .
Djephia kẹ Jihova nẹ wo ghini vwo ẹwẹn rẹ Ovie Devid , rọ tare nẹ : “ Ọrovwohwo , me guọnọ asan rẹ uwevwi wẹn . ” — Une Rẹ Ejiro 26 : 8 .
[ 1 ] ( ẹkorota 3 ) Iniọvo avwanre evo se kpo uyono - o fikirẹ ẹdia ọgangan rẹ ayen hepha . Kerẹ udje , ọ sa dianẹ ayen muọga mamọ .
Ayen vwo imuẹro nẹ Jihova vwo ẹruọ rẹ ẹdia rayen na , o ji vwo ọdavwaro kpahen oborẹ ayen ruru eje vwẹ ẹga rọyen .
Ekpako na sa chọn iniọvo nana uko vwọ kerhọ kẹ uyono na , ọ sa dia womarẹ itẹlifonu yẹrẹ ayen se hworo uyono na reyọ vwọ kẹ iniọvo nana .
[ 2 ] ( ẹkorota 3 ) Ni ekpeti na “ Oboresorọ E Vwo Kpo Uyono . ”
Jihova yono avwanre .
Ọ bọn avwanre gan .
Avwanre mrẹ ukẹcha rẹ ẹwẹnọfuanfon rẹ Ọghẹnẹ .
Ọ kẹ avwanre uphẹn re vwo djeẹguọnọ vwọ kẹ iniọvo na .
O si avwanre kẹrẹ iniọvo na .
Avwanre reyọ obo ri fo Jihova vwọ kẹ .
Avwanre djephia kẹ Jihova nẹ a guọnọ sikẹrẹ vẹ Ọmọ rọyen kpẹkpẹkpẹ .
Avwanre djephia kẹ Jihova nẹ avwanre guọnọ nyupho rọyen .
Avwanre vwoma vwọ kẹ ẹga : Avwanre vwo ẹguọnọ rẹ Jihova , a je guọnọ nyupho rọyen , ọtiọyena , avwanre vwo ẹwẹn re vwo kuomakugbe iniọvo avwanre vwọ ga .
Vwevunrẹ uyono , a nẹrhovwo kẹ , suine kẹ , je ta ota kpahọn , enana nẹrhẹ oma vwerhen Jihova
© 2016 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Iniọvo na davwẹngba rayen eje vwo ghwoghwo iyẹnrẹn esiri na vwọ kẹ ihwo rẹ Wayuu .
Ihwo nana vwo omavwerhovwẹn kpahen Ọghẹnẹ .
Kọke kọke , ayen muẹ erọnvwọn iyoyovwin rẹ ayen ruru kpo eki ra shẹ .
Vwevunrẹ eki na kọyen ayen de nyo iyẹnrẹn esiri na womarẹ aghwoghwo rẹ azagba
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2015 )
A shẹ ọbe nana - a .
Ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IRUO aghwoghwo na pha ghanghanre mamọ .
Jẹ ọ diẹ ihwo eje re ghwoghwo kẹ yen riẹn ọnana - a .
Ihwo da tobọ guọnọ riẹn kpahen oborẹ Baibol na tare , ayen no nẹ ọ diẹ ọkieje yen ayen vwo yono Baibol na - a .
Kerẹ udje , Gavin kpo uyono vwẹ Ọguan Ruvie , jẹ ọ guọnọre nẹ a vwẹ Baibol yono ọye - en .
Gavin tare nẹ ọ ghwa riẹn Baibol na - a , jẹ ọ guọnọre nẹ ihwo efa mrẹ ọnana vughe - e .
Oshọ muo nẹ a cha vuẹ nẹ o kuomaba ẹga ọvo , jẹ ọ guọnọ ophiẹnvwe - e .
Die wo rorori ?
A sa ghene chọn Gavin uko ?
Roro kpahen erhuvwu rẹ ohwo sa mrẹ nẹ iyono rẹ Baibol cha .
Jihova da vuẹ ihwo rẹ Izrẹl : “ Ota mẹ bru ighworighwo kerẹ evwru , kerẹ eghwẹghwẹ rẹ osio ro tue kuẹ odi ọboba . ”
( Urhi Rivẹ 31 : 19 , 30 ; 32 : 2 ) E jẹ e yono erọnvwọn evo kpahen irho , a reyọ vwọ vwanvwen iruo aghwoghwo na rere a sa vwọ nabọ vwẹ ukẹcha kẹ “ ihwo na ejobi . ” — 1 Timoti 2 : 3 , 4 .
Irho pha dẹndẹn .
Odju rọ kpọrhọre yen hirhe phiyọ ame , kọyen irho .
Idjerhe vọ yen eta rẹ Jihova vwọ họhọ “ evwru ” yẹrẹ irho ?
Ọ ta ota kẹ ihwo rọyen dẹndẹn , bọrọbọrọ , vẹ erorokẹ .
A vwẹrokere siẹrẹ e de muọghọ kẹ esegbuyota rẹ ihwo efa .
E jẹ ayen roro ji brorhiẹn komobọ rayen .
E de dje ọdavwẹ phia , ihwo na ki che rhiabọreyọ ovuẹ na , iruo aghwoghwo rẹ avwanre kọ je cha vọn vẹ erere .
Irho djiroma .
Iruo aghwoghwo rẹ avwanre cha kẹ ihwo urovwoma siẹrẹ a da guọnọ idjerhe sansan ra vwọ chọn ayen uko vwo yono kpahen uyota na .
Oniọvo ọshare re se Chris , yen ohwo ẹsosuọ rọ guọnọ vwẹ uyono rẹ Baibol vwo mu kẹ Gavin , jẹ ọ gbarọ - ọ .
Ukperẹ ọtiọyen , ọ davwen ena sansan rọ vwọ nẹrhẹ Gavin vwo ẹwẹn vwọ ta ota kpahen Baibol na .
Chris da vuẹ Gavin nẹ o vwo ovuẹ ọghanghanre ọvo ra ta ota kpahen vwẹ Baibol na , siẹrẹ o de yono kpahen ovuẹ nana ọ cha chọn uko vwọ nabọ vwo ẹruọ rẹ emẹvwa rọ cha na . da vuẹ nẹ aroẹmrẹ rẹ Baibol yen kẹrẹ imuẹro nẹ Baibol na ọbe rẹ uyota .
Ọke sansan , ayen da ta ota kpahen oborẹ aroẹmrẹ rẹ Baibol buebun rugba wan re .
Eta nana da kẹ Gavin urovwoma , ukuotọ rọyen o de rhiabọreyọ uyono rẹ Baibol .
A guọnọ irho vwẹ akpeyeren .
Vwẹ Izrẹl , ọkiọvo osio se jẹrhọ vwẹ emeranvwe buebun vwẹ ọke uvo .
Irho rha herọ - ọ , ekankọn ke cha ya , ayen mi ghwu .
Jihova mraro nẹ vwẹ ọke avwanre na , ọ cha họhọ nẹ asan eje yamu , urhuru rẹ ame “ rẹ ota rẹ Orovwohwo ” che hwe ihwo .
( Emọs 8 : 11 ) O veri nẹ ihwo ra jẹreyọ na cha họhọ “ evwru ro tue nẹ obọ rẹ Ọrovwohwo cha ” rẹ ayen vwo ghwoghwo iyẹnrẹn esiri rẹ Uvie na , ọtiọyen ji te “ igodẹ efa ” na .
( Maika 5 : 7 ; Jọn 10 : 16 ) Ovuẹ re ghwoghwo na , ọyen orọnvwọn ọvo rẹ Jihova cha vwọ vwẹ arhọ kẹ ihwo rẹ urhuru rẹ uyota na siẹ .
Avwanre ni ovuẹ nana ghanghanre ?
Irho , ọyen ebruphiyọ ro nẹ obọ rẹ Jihova cha .
( Urhi Rivẹ 33 : 13 ) Iruo aghwoghwo na sa dia ebruphiyọ yẹrẹ okẹ vwọ kẹ ihwo re kerhọ kẹ .
Uyono rẹ Baibol , ọyen ebruphiyọ vwọ kẹ Gavin kidie ọ nẹrhẹ ọ mrẹ ẹkpahọnphiyọ rẹ enọ rọyen eje .
Ọ yan obaro , o de bromaphiyame , ọ vẹ aye rọyen , Joyce nabọ ruiruo aghwoghwo rẹ Uvie na sasasa .
Iseri rẹ Jihova ghwoghwo iyẹnrẹn esiri rẹ Uvie na vwẹ akpọneje
Ra vwọ vwẹ iruo aghwoghwo na vwọ vwanvwen irho sa chọn avwanre uko vwo ni ẹgbaẹdavwọn avwanre ghanghanre .
Vwẹ idjerhe vọ ?
A ghwa mrẹ owian rẹ irho vuọvo - o , jẹ i de te iduduru buebun , e sa kpọrhọ otọ na .
Ọtiọyen ọ je hepha , oborẹ avwanre ohwo ọvuọvo ruẹ vwẹ iruo aghwoghwo na sa hanvwe mamọ .
Ẹkẹvuọvo , e de ku ẹgbaẹdavwọn rẹ iduduru rẹ idibo rẹ Jihova kugbe , ọnana sa dia oseri “ kẹ ẹgborho na ejobi . ”
( Matiu 24 : 14 ) Iruo aghwoghwo avwanre sa dia ebruphiyọ rẹ Jihova vwọ kẹ ihwo efa ?
E , ovuẹ avwanre kọ cha dia kerẹ irho rọ pha dẹndẹn , ro djiroma , ra je guọnọ vwẹ akpeyeren !
IKUEGBE RẸ AKPEYEREN
Felisa kugbe Araceli Fernández yen gbikun na
IKPE buebun re wanre , ophu mu oniọvo mẹ otete re se Araceli , ọ da van : “ Wọ rha ta ota kẹ wẹ ọfa - a .
Me rha guọnọ nyo ota vuọvo kpahen ẹga wẹ - ẹn .
O tuvwoma .
Mi vwo utuoma kpahen owẹ ! ”
Eta rọyen na da vwẹ mamọ . Me hẹ ẹgbukpe 91 asaọkiephana , me je nabọ karophiyọ ayen .
Ẹkẹvuọvo , Aghwoghwo 7 : 8 ghene tanẹ , “ oba rẹ emu yovwi nọ ẹtuọhọ rọye . ” — Felisa .
Felisa : Spain mi nurhe , orua avwanre ghwe vwo igho - o .
Ẹga rẹ Ifada yen avwanre ra , avwanre ji muomaphiyọ ẹga na mamọ .
Vwọrẹ uyota , ihwo orua mẹ 13 yen wian vwẹ ishọshi na , evo irherẹn .
Ohwo rọ vẹ oni mẹ gba diẹ emọ - iniọvo , orherẹn , o ji yono vwẹ isukuru rẹ ẹga rẹ Ifada .
Ọke ro vwo ghwu nu , Pope John Paul II da reyọ vwo mu ẹdia rẹ ohwo ọfuanfon .
Ọsẹ mẹ odjogun , oni mẹ ke rha hẹ ọghwẹrẹ .
Avwanre emọ ẹrenren , mẹvwẹ yen ọkpako .
Me vwọ hẹ ẹgbukpe 12 , ofovwin da vwomaphia vwẹ Spain .
Ofovwin na vwo nẹ otọ nu , e de mu ọsẹ mẹ phiyọ uwodi kidie usuon rẹ ẹkuotọ na rhọnvwephiyọ iroro ro vwo kpahen oseghe rẹ usuo - on .
Owian ra vwọ ghẹrẹ avwanre eje bẹn vwọ kẹ oni mẹ mamọ .
Ọtiọyena , ọ da vuẹ iniọvo mẹ emetẹ erha , Araceli , Lauri , kugbe Ramoni , nẹ ayen re nene eya re vwo mu ẹdia rẹ nun dia vwẹ asan ra bọn kẹ ayen vwẹ orere rẹ Bilbao .
Ayen cha mrẹ emu re oboyin .
Araceli : Ọke yena me hẹ ẹgbukpe 14 , Lauri hẹ ẹgbukpe 12 , Ramoni ke rha hẹ ẹgbukpe 10 .
Urhuru rẹ orua avwanre si avwanre mamọ .
Iruo rẹ orufon yen avwanre ruẹ vwẹ asan na .
Ẹgbukpe ivẹ vwọ wan nu , ayen de mu avwanre kpo asan rọ pha rhuarho ra je bọn kẹ eya tiọyena rọhẹ Zaragoza , a vwẹrote emare vwẹ etiyin .
Ukoni yen avwanre ruẹ fuan , owian na ganre mamọ .
Felisa : Ọke rẹ iniọvo mẹ vwo kpo Zaragoza , oni mẹ vẹ oniọvo rọyen rọ dia orherẹn vwẹ etiyin ọke yena , de ji mu vwe kpo oboyin fikirẹ ọmọshare ọvo ro vwo ẹguọnọ mẹ .
Me ghene guọnọ ga vwevunrẹ asan na kidie mi vwo ẹguọnọ rẹ Ọghẹnẹ .
Mi kpo ishọshi kẹdẹ kẹdẹ , me tobọ guọnọ dia imishọnare vwẹ ẹga rẹ Ifada kerẹ ọmọ - oniọvo rẹ oni mẹ rọhẹ Africa .
Asan rẹ eya re vwo mu ẹdia rẹ nun dia vwẹ Zaragoza , Spain ( obohwẹre ) Baibol rẹ efanfan rẹ Nácar - Colunga ( obọrhe )
Ẹkẹvuọvo mi se ru obo me guọnọ ru vwẹ asan rẹ eya na dia na - a .
Ayen guọnọ nẹ me ga Ọghẹnẹ vwẹ ẹkuotọ ọfa - a .
Ọtiọyena , ẹgbukpe ọvo vwọ wan nu , mi de rhivwin kpo , ra vwẹrote oniọvo rẹ oni mẹ , rọ dia orherẹn na .
Me vwẹrote uwevwin rọyen . Me vẹ ọyen je reyọ Evwarha vwọ nẹrhovwo kovwọnvwọn kovwọnvwọn .
Me je rhuẹrẹ idodo rehẹ ishọshi na , oma rẹ Meri vẹ e re “ ihwo efuanfon na . ”
Araceli : Me vwọ hẹ Zaragoza , mi de vuve rẹsosuọ me sa vwọ dia nun .
Eya na da hẹriẹ ovwẹ vẹ iniọvo mẹ .
E de mu vwe kpo asan rẹ eya tiọyen hepha vwẹ Madrid , e de rhe mu Lauri vwo kpo ọ rẹ Valencia .
A da yanje Ramoni vwo vwẹ Zaragoza .
Vwẹ Madrid , mi de vuve rivẹ me sa vwọ dia nun .
Ihwo buebun yen dia asan na , te emọ rẹ isikuru te emare .
Ọtiọyena , owian vọnrọ re che ru .
Họspito rọhẹ asan na ọyen me da wian . Me rhẹro rẹ ọke me cha vwọ dia nun .
Mi roro nẹ me cha ghwọrọ ọke vwo se Baibol na , ji yono kpahọn .
Ẹkẹvuọvo , orọnvwọn tiọyen phiare - e .
Ohwo vuọvo se Baibol na - a , ayen tobọ ta ota kpahen Ọghẹnẹ yẹrẹ Jesu - u .
Mi yono Latin , mi se kpahen akpeyeren rẹ “ ihwo efuanfuon ” rẹ ẹga rẹ Ifada , me je ga Meri .
Jẹ ọke buebun , avwanre wiowian ọgangan .
Ofu ko rhi dje vwe . Mi de vwo ẹwẹn me vwọ guọnọ igho vwọ chọn orua mẹ uko ukperẹ me vwọ wian kẹ ihwo efa , ji ru ayen phiyọ edafe .
Ọtiọyena , me da vuẹ oni ro sun avwanre nẹ me guọnọ kpo .
O de mu vwe phiyọ isẹro . O roro nẹ ọnana cha nẹrhẹ ovwẹ wene ẹwẹn mẹ .
Eya ri chekọ de rhie ẹchẹ kẹ vwẹ , jẹ ayen vwọ riẹn nẹ me je guọnọ kpo , ayen da rhoma kanre ẹchẹ na .
Ayen vwo ruo te abọ erha , ayen da vuẹ vwẹ nẹ me sa yanran siẹrẹ mi de si eta nana nu : “ Me yanran kidie me guọnọ ga Eshu ukperẹ Ọghẹnẹ . ”
Ọnana de gbevwunu . Me ghene guọnọ yanran , jẹ mi che se si eta nana - a .
Ukuotọ rọyen , mi de bru orherẹn ọvo ra , me da vuẹ obo re phiare .
Ọ da vuẹ ibishọpu na nẹ ọ guọnọ nẹ mi rhivwin kpo Zaragoza .
Emeranvwe evo vwọ wan nu , e de siobọnu uvwe .
O rhe kri - i , Lauri vẹ Ramoni de ji rhivwin kpo .
Felisa
Felisa : Ọke evo vwọ wan nu , me da rọvwọn , me da kua kpo Cantabria , orere ọvo vwẹ Spain .
Mi kpo ishọshi kọke kọke .
Vwẹ Sunday ọvo , orherẹn na de kperi phia , “ Ni ọbe nana ! ”
O de dje ọbe re se The Truth That Leads to Eternal Life kẹ avwanre .
Ọ da ta , “ Ọbe nana de rhe we , vwọ kẹ vwẹ yẹrẹ do kufia ! ”
Mi vwo ọbe na - a , jẹ me guọnọ vwo ọvo .
Ẹdẹ evo vwọ wan nu , eya ivẹ re dia Iseri rẹ Jihova , da kẹ vwẹ ọbe na . Mi de se re vwẹ ason yena .
Eya na vwo rhivwin rhe ayen da nọ sẹ me guọnọ yono Baibol na , me da rhọnvwe .

Ọbe rẹ Truth
Me je guọnọ ru ọhọre rẹ Ọghẹnẹ . Ki mi rhi yono kpahen Jihova , ji vwo ẹguọnọ ọgangan kpahọn .
Me guọnọ vuẹ ihwo eje kpahọn .
Ọtiọyena , mi de bromaphiyame vwẹ ukpe rẹ 1973 .
Ọkeneje me vwọ davwẹngba me vwọ vuẹ orua mẹ kpahen uyota na .
Ẹkẹvuọvo , ayen guọnọ nyo - o , ma rho kẹ oniọvo mẹ Araceli , ayen tanẹ oborẹ mi yono na chọre .
Araceli : Ki mi rhi vwo utuoma ọgangan kpahen ẹga mẹ fikirẹ oja mi rhiẹromrẹ vwẹ asan rẹ eya re vwo mu ẹdia rẹ nun dia na .
Ẹkẹvuọvo , Sunday de te , mi ji kpo ishọshi , me je vwẹ Evwarha na vwọ nẹrhovwo .
Me je guọnọ riẹn Baibol na , me da rẹ Ọghẹnẹ vwọ kẹ ukẹcha .
Felisa da rhe vuẹ vwẹ kpahen obo ro yonori . Obo ro yono na vwerhenrọ mamọ , ke me tobọ roro nẹ ọ muorhuẹ .
Me rhọnvwephiyọ obo rọ ta na - a .
Araceli
Ọke ọvo vwo te , mi de rhivwin kpo Madrid re ruiruo , oboyin kọyen me da ghwa rọvwọn .
Ọke vwọ yanran na , mi de noso nẹ ihwo ri kpo ishọshi kọke kọke , ru oborẹ Jesu yonori - i .
Ọtiọyena , me da rhe dobọ rẹ ishọshi ẹra ji .
Mi rhe vwo imuẹro kpahen “ ihwo efuanfon ” yẹrẹ uyono rẹ ẹtẹrhe erhanre - e , mi rhe ji vwo esegbuyota nẹ orherẹn se vwo ghovwo imwemwu - u .
Me da guọghọ ema ri rhe vwe eje .
Me riẹnre sẹ obo ri yovwirin mi ruẹ na - a .
Ẹwẹn mẹ da rhe kuọrọn , jẹ me je nẹrhovwo vwọ kẹ Ọghẹnẹ : “ Me guọnọ riẹn wẹ .
Chọn vwẹ uko ! ”
Me karophiyọ ọke rẹ Iseri rẹ Jihova vwo hworo ẹchẹ mẹ , jẹ mi rhie kẹ aye - en .
Mi rhe vwo imuẹro kpahen ẹga vuọvo - o .
Oniọvo mẹ Lauri dia France , Ramoni kọ rha dia Spain . Vwẹ omarẹ 1980 , ayen da ton uyono rẹ Baibol phiyọ vẹ Iseri rẹ Jihova .
O muvwẹro nẹ ayen riẹnre nẹ a phiẹn aye - en , kerẹ oniọvo mẹ Felisa .
Ọke vwọ yanran na , me da rhe dia kẹrẹ Angelines , avwanre da rhe dia omamọ rẹ igbeyan .
Angelines vẹ ọshare rọyen Iseri rẹ Jihova , kọke kọke yen ayen vwọ vuẹ vwẹ kpahen uyono rẹ Baibol .
Ayen mrẹvughe nẹ dede nẹ me guọnọ nyo kpahen ẹga - a , me je guọnọ nabọ riẹn Baibol na .
Ukuko na , me da vuẹ ayen nẹ : “ Oyoma .
Mi che yono siẹrẹ ovwan da rhọnvwe nẹ Baibol romobọ mẹ yen mi che vwo ruiruo ! ” Baibol rẹ efanfan rẹ Nácar - Colunga yen mi vwori .
Felisa : Ọke mi vwo bromaphiyame vwẹ 1973 , Iseri rẹ Jihova ri te omarẹ 70 yehẹ Santander , rọ dia otorere rẹ Cantabria .
Avwanre yan shesheri re ghwoghwo ota kẹ ihwo rehẹ eko buebun rẹ orere na .
Ẹsosuọ , a rua ibọsu , a me rha ro imoto nẹ ọko ọvo kpo ọfa .
Me vwẹ Baibol na vwo yono ihwo buebun , 11 bromaphiyame re .
Buebun rayen kpo ẹga rẹ Ifada .
Ọ guọnọ odirin mi ki se yono ayen .
Kirobo me hepha jovwo , ayen guọnọ ọke ayen ke sa mrẹ nẹ erọnvwọn rẹ ayen segbuyota na chọre .
Me riẹnre nẹ Baibol na vẹ ẹwẹn ọfuanfon rẹ Jihova ọvo yen sa chọn ohwo uko vwo wene iroro rọyen ji vwo ẹruọ rẹ uyota na .
( Hibru 4 : 12 ) Ọshare mẹ , Bienvenido , rọ dia ọlọkpa jovwo de rhi bromaphiyame vwẹ 1979 , oni mẹ da je ton uyono rẹ Baibol na phiyọ tavwen o ki ghwu .
Araceli : Me vwọ ton uyono rẹ Baibol na phiyọ vẹ Iseri rẹ Jihova , mi rorori nẹ me cha sa vwẹroso aye - en .
Jẹ ọke vwọ yanran na , iroro mẹ de rhi wene .
Iseri rẹ Jihova yono Baibol na , ayen ji ru obo rọ tare .
Esegbuyota mẹ kpahen Jihova vẹ Baibol na kọ ganphiyọ , kọ je kẹ vwẹ omavwerhovwẹn .
Ihwo evo re dia kẹrẹ ovwẹ de rhi noso , kẹ ayen vuẹ vwẹ nẹ , “ Araceli , wo vrẹn nẹ idjerhe wọ hepha na - a ! ”
Me karophiyọ ọke me vwọ nẹrhovwo nẹ , “ Wẹ kobiruo Jihova , kidie wọ kpairoro vrẹ vwẹ - ẹ , wọ je kẹ vwẹ uphẹn buebun me vwọ mrẹ obo re me guọnọ , rọ dia erianriẹn ọgbagba rẹ Baibol na . ”
Mi ji yovwunu kẹ oniọvo mẹ Felisa fikirẹ erharhe rẹ eta me vuẹrẹ .
Nẹ ọke yena yanran , ukperẹ avwanre vwọ phrapho , avwanre ke nabọ gbikun vwo nẹ Baibol na kuẹgbe .
Mi de rhi bromaphiyame vwẹ ukpe rẹ 1989 , ọke me vwọ hẹ ẹgbukpe 61 .
Felisa : Mẹvwẹ hẹ ẹgbukpe 91 asaọkiephana . Ọshare mẹ ghwure , mi rhe se ru obo mi ruẹ jovwo - o .
Ẹkẹvuọvo , mi ji se Baibol na kẹdẹ kẹdẹ , mi kpo emẹvwa vẹ aghwoghwo na kirobo rẹ ẹgba mẹ muru .
Araceli : Me guọnọ vuẹ irherẹn kpahen Jihova , ọtiọyen ji te eya re vwo mu ẹdia rẹ nun , ọ sa dianẹ kidie mẹvwẹ nun jovwo .
Me vẹ evo nabọ ta ota kuẹgbe , buebun rẹ ayen je reyọ ẹbe vẹ imagazini .
Me karophiyọ orherẹn ọvo .
Ọke me vẹ ọyen vwọ ta ota abọ ibro nu , ọ da rhọnvwephiyọ obo re me vuẹrẹ na .
Ọ da ta : “ Enẹna , me ghwore .
Kẹ die yen ihwo rẹ ishọshi vẹ orua mẹ cha ta ? ”
Me da kpahen kẹ : “ Kẹ die yen Ọghẹnẹ cha ta ? ”
Ọ riẹnre nẹ obo me ta na gbare , me je riẹn nẹ ọ cha lọhọ vwọ kẹ - ẹ , ẹkẹvuọvo , ọhọhọre nẹ o che se fiudugberi ru ewene - e .
Ẹdẹ rẹ ọshare mẹ vuẹ vwẹ nẹ ọyen che nene uvwe kpo uyono cha sa chọrọ ovwẹ ẹro - o .
Ọ vrẹ ẹgbukpe 80 rẹ , ọke ẹsosuọ ro vwo kpo uyono , vwo nẹ ọke yena yanran , o rhe gbẹdẹ rẹ uyono - o .
O yono Baibol na , ọ da je ton iruo aghwoghwo phiyọ .
Me nabọ karophiyọ ọke rẹ me vẹ ọyen vwọ wian vwẹ iruo aghwoghwo na .
Emeranvwe ivẹ tavwen ẹdẹ ro che vwo bromaphiyame vwo te , o de ghwu .
Felisa : Me vwọ ton ẹga rẹ Jihova phiyọ , iniọvo mẹ itete erha da vwọso ovwẹ . Jẹ ọke evo vwọ wan nu , ayen de ji rhiabọreyọ uyota na .
Ọnana orọnvwọn rode ọvo rọ phiare vwẹ akpeyeren mẹ .
Vwo nẹ ọke yena yanran , avwanre ke nabọ ghwọrọ ọke kuẹgbe vwo gbikun kpahen Baibol na kugbe Ọghẹnẹ rẹ avwanre , Jihova !
Ukuko na , avwanre rhi kuomakugbe vwẹ ẹga rẹ Jihova .
*
Araceli hẹ ẹgbukpe 87 , Felisa hẹ ẹgbukpe 91 , Ramoni ke rha hẹ ẹgbukpe 83 . Ayen je nabọ ga Jihova .
Lauri ghwuru vwẹ ukpe rẹ 1990 , ọ je fuevun te oba .

“ Vwẹ ẹkẹn . . . rẹ Ọghẹnẹ kẹ Ọghẹnẹ . ” — MATIU 22 : 21 .
UNE : 33 , 137
Ẹro vọ yen Jihova vwo nẹ usuon rẹ akpọ na ?
Die yen e ru siẹrẹ a da mrẹ bẹnbẹn re vwo jẹ ẹbẹre ọvo rẹ akpọ na ẹka ?
Die yen avwanre se yono mie idibo rẹ Jihova ri jẹ ẹbẹre ọvo rẹ akpọ na ẹka ?
Mavọ yen avwanre se vwo muọghọ kẹ Ọghẹnẹ vẹ usuon rẹ akpọ na ?
BAIBOL na yono avwanre nẹ e muọghọ kẹ usuon rẹ akpọ na , ẹkẹvuọvo ọ je vuẹ avwanre nẹ Ọghẹnẹ yen e muọghọ kẹ ọkieje .
( Iruo Rẹ Iyinkọn Na 5 : 29 ; Taitọs 3 : 1 ) Mavọ yen e se vwo ru ọnana ?
Jesu vuẹ avwanre orọnvwọn ọvo rọ sa chọn avwanre uko vwọ riẹn ohwo rẹ muọghọ kẹ .
Ọ tare nẹ a “ vwẹ ẹkẹn ri Siza ke Siza ; re a vwẹ ọ rẹ Ọghẹnẹ kẹ Ọghẹnẹ . ”
( Ni eta rẹ odjefiotọ . )
( Matiu 22 : 21 ) A “ vwẹ ẹkẹn rẹ Siza vwọ kẹ Siza ” siẹrẹ e de nene irhi rẹ ẹkuotọ na , muọghọ kẹ ihwo rehẹ ẹgba rẹ usuon , je hwosa uyovwin .
( Rom 13 : 7 ) Ẹkẹvuọvo , ihwo ri suẹn da vuẹ avwanre nẹ e ru orọnvwọn rẹ Ọghẹnẹ rhọnvwephiyọ - ọ , vwẹ idjerhe rẹ ọghọ , avwanre sian .
Idjerhe vọ yen e se vwo djephia nẹ avwanre vwobọ vwẹ oseghe rẹ usuo - on ?
Idjerhe ọvo ra vwọ vwẹ ẹkẹn rẹ “ Ọghẹnẹ kẹ Ọghẹnẹ ” ọyehẹ e vwo sioma nẹ usuon rẹ akpọ na .
Avwanre ka ẹbẹre vuọvo - o . ( Aizaya 2 : 4 ) Ọ vwọ dianẹ Jihova vwẹ uphẹn kẹ ihworakpọ nẹ i sun na , avwanre vwọso aye - en .
Avwanre ji phi oma phiyọ erọnvwọn ri churobọ si oseghe rẹ usuo - on .
( Rom 13 : 1 , 2 ) Avwanre davwẹngba vwo wene usuon yẹrẹ ihwo ri suẹ - ẹn , avwanre mu ekpeti yẹrẹ phiobọ phiyọ ekpeti - i .
Diesorọ a vwọ kẹnoma kẹ oseghe rẹ usuon ?
O vwo erọnvwọn buebun rọ nẹrhẹ Ọghẹnẹ vuẹ avwanre nẹ a kẹnoma kẹ usuon rẹ akpọ nana .
Ẹsosuọ , avwanre vwẹrokere Jesu , ohwo rọ dia ẹbẹre ọvo “ rẹ akpọ na - a . ”
O vwobọ vwẹ usuon vẹ ifovwin rẹ akpọ na kakaka - a .
( Jọn 6 : 15 ; 17 : 16 ) Orọnvwọn ọfa , avwanre titi Uvie rẹ Ọghẹnẹ .
A sa vwẹ ẹwẹn obrorhiẹn ophephẹn vwo ghwoghwo kẹ ihwo nẹ Uvie rẹ Ọghẹnẹ ọvo yen se si ebẹnbẹn rẹ ohworakpọ no , kidie avwanre phi oma phiyọ usuon rẹ akpọ na - a .
Ẹga rẹ efian vwobọ vwẹ usuon rẹ akpọ na , ọnana hẹriẹ ihwo .
Ẹkẹvuọvo , avwanre vwo omamọ rẹ oyerinkugbe vẹ iniọvo avwanre vwẹ akpọneje , kidie avwanre vwobọ vwẹ usuon rẹ akpọ nana - a . — 1 Pita 2 : 17 .
( a ) Mavọ yen avwanre ru riẹn nẹ ọke vwọ yanran na , ọ cha dia bẹnbẹn re vwo jẹ ẹbẹre ọvo rẹ akpọ na ẹka ?
( b ) Diesorọ avwanre vwo muegbe asaọkiephana ra vwọ kẹnoma kẹ usuon rẹ akpọ na ?
Ọ sa dianẹ vwẹ asan rẹ avwanre dia , a riẹnre nẹ avwanre che se vwobọ vwẹ usuon rẹ akpọ na - a .
Ẹkẹvuọvo , akpọ rẹ Eshu nana vwo siẹkẹrẹ oba rọyen na , ọ cha dia bẹnbẹn a vwọ kẹnoma kẹ usuon rẹ akpọ na .
Ihworakpọ nonẹna vọnre vẹ “ ophiẹnvwe , ” ayen je pha “ zighi zighi , ” ayen ji che se vwo oyerinkugbe - e .
( 2 Timoti 3 : 3 , 4 ) Iniọvo avwanre evo rioja fikirẹ ewene rọ vwomaphia kpregede vwẹ usuon rẹ ẹkuotọ rayen .
Kọyensorọ , o vwo fo nẹ avwanre muegbe asaọkiephana vwọ kẹnoma kẹ usuon rẹ akpọ na .
E jẹ e roro kpahen erọnvwọn ẹne re sa chọn avwanre uko vwo muegbe .
Ẹro vọ yen Jihova vwo nẹ usuon rẹ akpọ nana ?
Idjerhe ọvo avwanre se vwo muegbe asaọkiephana , ọyen e vwo vwo ẹro rẹ Jihova vwo nẹ usuon rẹ akpọ na .
Jihova kẹ ihworakpọ ogangan rẹ ayen vwo sun ihwo - o .
( Jerimaya 10 : 23 ) O nẹ ihworakpọ eje kerẹ orua vuọvo .
Ẹkẹvuọvo , usuon rẹ akpọ nana phi eghrẹ phiyọ uvwre rẹ ihwo kidie ayen tanẹ ẹkuotọ rayen yen me yovwin .
Dede nẹ ayen davwan , ayen che se si ebẹnbẹn rẹ akpọ na no - o .
Vwọba , ayen evweghrẹn rẹ Uvie rẹ Ọghẹnẹ rọ ton usuon phiyọ vwẹ 1914 .
O rhe che kri - i , Uvie na che si usuon rẹ akpọ nana eje no . — Se Une Rẹ Ejiro 2 : 2 , 7 - 9 . Muegbe asaọkiephana wo vwo jẹ ẹbẹre ọvo rẹ akpọ na ẹka tobọ vwẹ ọke rẹ ọdavwini
Ẹwẹn vọ yen ofori nẹ e vwo kpahen ihwo ri suẹn ?
Ọghẹnẹ vwẹ uphẹn kẹ usuon rẹ akpọ nana kidie ayen sa nẹrhẹ ufuoma dia vwo te ẹdia evo .
Ọnana chọn avwanre uko vwo ghwoghwo Uvie rẹ Ọghẹnẹ .
( Rom 13 : 3 , 4 ) Ọghẹnẹ tobọ vuẹ avwanre nẹ a nẹrhovwo kpahen ihwo rehẹ usuon rere a sa vwọ ga vwẹ ufuoma .
( 1 Timoti 2 : 1 , 2 ) Ọke re de shenyẹ avwanre , a sa nokpẹn rẹ ukẹcha rayen .
Ọtiọyen Pọl ruru . ( Iruo Rẹ Iyinkọn Na 25 : 11 ) Dede nẹ Baibol na tare nẹ usuon rẹ akpọ na hẹ obọ rẹ Eshu , jẹ ọ diẹ ọ tare nẹ Eshu yen suẹn kohwo kohwo rọhẹ ẹdia rẹ usuon na - a .
( Luk 4 : 5 , 6 ) Ọtiọyena , e jẹ avwanre vwo vwẹ ẹwẹn nẹ Idẹbono yen suẹn ohwo ọvo rọhẹ ẹdia rẹ usuo - on .
Baibol na tare nẹ e yinvwaro kpahen ohwo vuọvo - o . — Taitọs 3 : 1 , 2 .
Iroro vọ yen avwanre kẹnoma kẹ ?
Avwanre nyupho rẹ Ọghẹnẹ siẹrẹ a rha vwomaba ihwo ri sivwin oseghe rẹ usuo - on , ọ da tobọ dianẹ iroro rayen sa kẹ avwanre erere .
Ọnana ghwa lọhọ ọkiọvo - o .
Kerẹ udje , vwẹ ẹro roro nẹ ihwo gbevwọsua usuon fikirẹ oja rọ so kẹ ihwo buebun tobọ ji te Iseri rẹ Jihova .
Vwọrẹ imuẹro , wọ cha vwomaba aye - en , jẹ wọ cha tanẹ ihwo ri gbevwọsua na ru yovwin , wọ da tobọ nẹrhovwo nẹ ayen phikparobọ ?
( Ẹfesọs 2 : 2 ) E jẹ a kẹnoma kẹ re vwo roro nẹ ẹbẹre ọvo yovwin nẹ ọ ro chekọ .
A cha mrẹ ọnana vughe womarẹ eta vẹ uruemu avwanre .
Mavọ yen a sa vwọ “ ghwanre ” ji “ ru dẹndẹn ” siẹrẹ ọ da dia bẹnbẹn re vwo jẹ ẹbẹre ọvo rẹ akpọ na ẹka ?
Idjerhe rivẹ re vwo jẹ ẹbẹre ọvo rẹ akpọ na ẹka , ọyen a vwọ “ ghwanre kerẹ ọrọdekọ , ” ji “ ru dẹndẹn kerẹ ilekuku . ”
( Se Matiu 10 : 16 , 17 . )
Avwanre vwo ‘ aghwanre ’ siẹrẹ e de muegbe hẹrhẹ edavwini .
Avwanre je pha “ dẹndẹn ” siẹrẹ a da kẹnoma ọke rẹ edavwini tiọyena da vwomaphia .
E jẹ e roro kpahen edavwini evo , vẹ obo re se ru re vwo jẹ ẹbẹre ọvo rẹ akpọ na ẹka .
Die yen avwanre jomaotọ kpahen siẹrẹ a vẹ ihwo efa da ta ota ?
Eta .
E jẹ avwanre jomaotọ siẹrẹ ihwo da ta ota kpahen usuon rẹ akpọ nana .
Kerẹ udje , avwanre cha sa tanẹ avwanre ka ẹbẹre rẹ usuon rẹ ohwo ọvo jẹ ọfa vwo siẹrẹ a da vuẹ ihwo kpahen Uvie rẹ Ọghẹnẹ - ẹ .
Ukperẹ e vwo gbikun rẹ oborẹ ihworakpọ se vwo phi ebẹnbẹn rẹ akpọ na kparobọ , vwẹ Baibol na vwo dje oborẹ Uvie rẹ Ọghẹnẹ che si ebẹnbẹn rẹ avwanre no kare kare .
Ihwo da phraphro kpahen eta kerẹ orọnvwe rẹ ọshare vẹ ọshare yẹrẹ evun - ẹkparọ , vuẹ ayen oborẹ Baibol na tare vẹ ẹgbaẹdavwọn wẹn wo vwo nene .
Ohwo da tanẹ e si irhi evo no yẹrẹ e wene ayen , avwanre ka ẹbẹre vuọvo - o , a je tanẹ ohwo na dobọ rẹ ota tiọyena ji - i .
Vwẹ oborẹ wo nyo vwọ vwanvwen “ omamọ rẹ uyono ” rehẹ Baibol na
Mavọ a se vwo jẹ ẹbẹre vuọvọ ẹka siẹrẹ avwanre da kerhọ yẹrẹ se iyẹnrẹn ? Ekuakua re ghwa iyẹnrẹn .
Ọkiọvo , idjerhe re vwo ghwoghwo iyẹnrẹn ghwa oma phiyọ ẹbẹre ọvo .
Ọnana sa phia , ma rho ọ da dianẹ usuon na yen suẹn iyẹnrẹn na .
Ihwo ri ghwa iyẹnrẹn da ka ẹbẹre ọvo , e jẹ avwanre jomaotọ re vwo jẹ iroro rayen e vwo .
Kerẹ udje , nọ oma wẹn , ‘ Me kerhọ kẹ iyẹnrẹn kidie me rhọnvwephiyọ obo rọ ta kpahen oseghe rẹ usuon ? ’
Wo se vwo jẹ ẹbẹre ọvo rẹ akpọ na ẹka , kẹnoma kẹ iyẹnrẹn rọ ka ẹbẹre ọvo rẹ usuon .
Ukperẹ ọtiọyen , kerhọ kẹ iyẹnrẹn re ka ẹbẹre vuọvo - o .
Ọkieje , vwẹ oborẹ wo nyo vwọ vwanvwen “ omamọ rẹ uyono ” rehẹ Baibol na . — 2 Timoti 1 : 13 .
Mavọ yen ọ sa vwọ dia bẹnbẹn kẹ avwanre siẹrẹ oborẹ avwanre vwori da ghanre kẹ avwanre mamọ ?
Ẹvwọtua rẹ ekuakua rẹ akpeyeren .
Igho vẹ ekuakua re vwori da ghanre kẹ avwanre mamọ , ọ sa bẹn ra vwọ kẹnoma kẹ usuon rẹ akpọ na .
Ukpe rẹ 1970 vwọ wan nu , Iseri rẹ Jihova buebun rehẹ Malawi de siobọnu ekuakua rayen eje kidie ayen guọnọ vwomaba oseghe rẹ usuo - on .
Ọ da ohwo mamọ nẹ , iniọvo evo se siobọnu ekuakua raye - en .
Oniọvo aye re se Ruth vwọ karophiyọ , ọ da ta : “ Evo ri ke nene avwanre ọke ra vwọ djẹ avwanre nẹ ẹkuotọ na , da rhoma vwomaba usuon na , ayen de rhivwin kpo kidie ayen se chirakon rẹ akpeyeren ọgangan vwẹ asan rẹ avwanre dia na - a . ”
Jẹ ihwo rẹ Ọghẹnẹ buebun hẹ ọtiọye - en .
Ayen vwomaba usuon rẹ akpọ na - a , ọ da tobọ dianẹ ọnana cha nẹrhẹ akpọ gan kẹ ayen yẹrẹ erọnvwọn rẹ ayen vwori eje cha va ayen abọ . — Hibru 10 : 34 .
12 , 13 . ( a ) Ẹro vọ yen Jihova vwo nẹ ihworakpọ ?
( b ) Mavọ yen a sa vwọ riẹn nẹ avwanre vwẹ ẹkuotọ avwanre vwọ yoma ?
Omaẹyan .
Ihwo buebun vwẹ orere , ejajẹ , ẹkuotọ yẹrẹ ohọroma rayen vwo yoma nonẹna .
Ẹkẹvuọvo , Jihova niro nẹ ohwo ọvo yẹrẹ ẹko rẹ ihwo evo yovwin nẹ i ri chekọ - ọ .
Vwẹ ubiẹro rọyen , avwanre eje abavo .
Vwọrẹ uyota , Jihova ma avwanre fẹnẹ ohwohwo , oma vwerhen avwanre nẹ ọ ma avwanre ọtiọyen .
Ọ guọnọre nẹ a sen asan re nurhe - e .
Ẹkẹvuọvo , ọ je guọnọ nẹ e roro nẹ e yovwin vrẹ ihwo efa - a . — Rom 10 : 12 .
E jẹ avwanre vwẹ ẹkuotọ avwanre vwọ yoma te ẹdia re de roro nẹ o yovwin nẹ ọ rẹ ihwo efa - a .
Ẹwẹn yena cha nẹrhẹ ọ bẹn rẹ avwanre vwọ kẹnoma kẹ akpọ na .
Ọnana phiare vwẹ ẹgbukpe ujorin ẹsosuọ .
Iniọvo rẹ Hibru evo rha nabọ vwẹrote eyauku rẹ Griki - i .
( Iruo Rẹ Iyinkọn Na 6 : 1 ) Mavọ a sa vwọ riẹn siẹrẹ e de vwo oka rẹ ẹwẹn tiọyen ?
Oniọvo ro nẹ asan ọfa rhe da kẹ wẹ uchebro , wọ tanẹ , ‘ Oborẹ avwanre ruo na yen me yovwin , ’ wọ me sen uchebro na ?
Ọ da dia ọtiọyen , karophiyọ uchebro ọghanghanre nana : “ Vwẹ oma evwokpotọ kere phihọ nẹ ihwo efa yovwi nọ ovwan . ” — Filipae 2 : 3 .
Mavọ yen ẹrhovwo sa vwọ chọn avwanre uko , udje rẹ Baibol vọ yen dje ọnana phia ?
Idjerhe rerha yen a vwọ vwẹroso Jihova .
Nẹrhovwo vwọ kẹ ẹwẹn ọfuanfon , ọ cha kẹ wẹ odirin vẹ omaẹriẹnsuon . Iruemu nana cha chọn wẹ uko siẹrẹ ogangan rẹ usuon na da tobọ shenyẹ ihwo .
Nẹrhovwo kẹ Jihova nẹ ọ kẹ wẹ aghwanre wọ sa vwọ riẹn ẹdia rọ sa nẹrhẹ ọ bẹn kẹ wẹ wọ vwọ kẹnoma kẹ akpọ na .
Vuẹ nẹ ọ chọn wẹ uko vwo ru obo ri yovwirin vwẹ ẹdia yena .
( Jems 1 : 5 ) E se mu we phiyọ uwodi yẹrẹ gboja kẹ wẹ vwẹ idjerhe ọfa kidie wọ fuevun kẹ Jihova .
Ọ da dia ọtiọyen , nẹrhovwo vwọ kẹ uduefiogbere wo se vwo dje kẹ ihwo oboresorọ wo vwo jẹ ẹbẹre ọvo rẹ akpọ na ẹka .
Vwo imuẹro nẹ Jihova cha chọn wẹ uko vwo chirakon . — Se Iruo Rẹ Iyinkọn Na 4 : 27 - 31 .
Yono ẹkpo rẹ Baibol re sa chọn wẹ uko vwọ kẹnoma kẹ usuon rẹ akpọ na kugbe i ri djisẹ rẹ akpọ kpokpọ na
Idjerhe vọ yen Baibol na sa vwọ chọn wẹ uko vwo jẹ ẹbẹre ọvo rẹ akpọ na ẹka ?
( Ji ni ekpeti na , “ Ota rẹ Ọghẹnẹ Ru Imuẹro Rayen Gan . ” )
Jihova kẹ avwanre Baibol na , ọ vwọ bọn avwanre gan .
Roro kpahen ẹkpo re sa chọn wẹ uko vwọ kẹnoma kẹ oseghe rẹ akpọ na .
Davwẹngba wọ riẹn ẹkpo nana , je karophiyọ ayen kidie e cha chọn wẹ uko siẹrẹ Baibol rhe rhe we - e .
Baibol na je sa nẹrhẹ iphiẹrophiyọ wẹn kpahen ive rẹ Ọghẹnẹ ganphiyọ .
A guọnọ iphiẹrophiyọ nana e se vwo chirakon rẹ omukpahen .
( Rom 8 : 25 ) Sane ẹkpo ri djisẹ rẹ erọnvwọn wọ rhẹro rọyen vwẹ akpọ kpokpọ na , wọ je mrẹ oma wẹn vwẹ evun rọyen .
16 , 17 .
Die yen e se yono vwo nẹ udje rẹ idibo rẹ Ọghẹnẹ ri jẹ ẹbẹre ọvo rẹ akpọ na ẹka ?
( Ni uhoho rẹsosuọ na . )
Orọnvwọn rẹne rọ cha chọn wẹ uko vwo jẹ ẹbẹrẹ ọvo rẹ akpọ na ẹka yen re vwo roro kpahen udje rẹ idibo rẹ Jihova .
Vwẹ ọke awanre , buebun rẹ ayen fiudugberi brorhiẹn rẹ aghwanre rọ chọn ayen uko vwọ ka ẹbẹre rẹ Jihova .
Roro kpahen Shadrak , Mashak , vẹ Abẹdnigo re rhọnvwe ga oma ro mudiaphiyọ usuon Babilọni - i .
( Se Daniẹl 3 : 16 - 18 . )
Ikuegbe nana chọn Iseri rẹ Jihova buebun uko nonẹna , vwo fiudugberi je kẹnoma kẹ re vwo yerẹn aphiala rẹ ẹkuotọ rayen .
Jesu vwobọ vwẹ oseghe rẹ usuon rẹ akpọ na - a .
Ọ riẹnre nẹ omamọ rẹ udje rọyen cha chọn idibo rọyen uko .
Ọ da ta : “ Ghọghọ , mi phi akpọ na kpare obọ nure . ” — Jọn 16 : 33 .
Idibo rẹ Ọghẹnẹ nonẹna vwobọ vwẹ usuon rẹ akpọ nana - a .
E gboja kẹ evo , mu ayen phiyọ uwodi , ji tobọ hwe ayen kidie ayen fuevun kẹ Jihova .
Udje rayen sa nẹrhẹ avwanre fiudugberi .
Oniọvo ọshare ọvo vwẹ Turkey da ta : “ Franz Reiter , ọyen oniọvo ọshare rọ dia eghene re hweri kidie a vuẹrẹ nẹ o kuomakugbe isodje rẹ Hitler , ọ da sen .
Ileta ro si rhe oni rọyen vwẹ ason tavwen e ki hwe , djerephia nẹ o vwo esegbuyota ọgangan kpahen Jihova , me guọnọ vwẹrokere siẹrẹ mi de hirharoku ọdavwini tiọyen . ” — Ni eta rẹ odjefiotọ .
18 , 19 . ( a ) Idjerhe vọ yen iniọvo rẹ ukoko wẹn sa vwọ chọn wẹ uko vwo jẹ ẹbẹre ọvo rẹ akpọ na ẹka ?
( b ) Die yen orhiẹn - ebro wẹn ?
Iniọvo rehẹ ukoko wẹn sa chọn wẹ uko vwọ kẹnoma kẹ usuon rẹ akpọ na .
Vuẹ ekpako na siẹrẹ wọ da hẹ ẹdia ọbẹnbẹn . Ayen sa kẹ wẹ omamọ rẹ uchebro vwo nẹ Baibol na rhe .
Ihwo rẹ ukoko na da je riẹn obo wo hirharokuẹ , ayen je sa vwẹ ukẹcha kẹ wẹ .
Vuẹ ayen nẹ ayen nẹrhovwo kẹ wẹ .
E jẹ avwanre ji bicha iniọvo na , a je nẹrhovwo kẹ ayen .
( Matiu 7 : 12 ) Wọ vwọ mrẹ edẹ rẹ iniọvo re mu phiyọ uwodi , ni ẹkpo re se “ Jehovah’s Witnesses Imprisoned for Their Faith — By Location ” vwẹ jw.org , rọhẹ NEWSROOM > LEGAL DEVELOPMENTS .
Sane edẹ evo , wọ nẹrhovwo kẹ Jihova nẹ ọ chọn iniọvo nana uko vwo fiudugberi , je fuevun kẹ . — Ẹfesọs 6 : 19 , 20 .
Rẹ oba na vwo siẹkẹrẹ na , e jẹ a rhẹro rọyen nẹ usuon rẹ akpọ na se mukpahen avwanre a rha vwomaba oseghe rẹ usuo - on .
Kọyensorọ ọ vwọ ghanre nẹ e muegbe asaọkiephana e vwo jẹ ẹbẹre ọvo rẹ akpọ na ẹka !
[ 1 ] ( ẹkorota 1 ) Siza rẹ Jesu ta ota kpahen na mudiaphiyọ ẹgba rẹ usuon . Ọke yena , Siza yen osun ro me kpenu vwẹ akpọ na .
[ 2 ] ( ẹkorota 17 ) Ji se ọbe na Jehovah’s Witnesses — Proclaimers of God’s Kingdom , aruọbe 662 , vẹ God’s Kingdom Rules ! , ekpeti na “ He Died for God’s Honor ” rọhẹ aruọbe 150
“ “ Mi vwo roro kpahen Isẹ 27 : 11 , Matiu 26 : 52 , vẹ Jọn 13 : 35 , kẹ vwẹ uduefiogbere me vwọ sen iruo rẹ isodje .
E je nẹrhẹ udu mẹ totọ ọke re vwo mu vwe kpo aguare . ” — Andriy , rọ dia Ukraine .
“ Aizaya 2 : 4 chọn vwẹ uko vwo jẹ ẹbẹre ọvo rẹ akpọ na ẹka .
Me vwẹ ẹwẹn roro akpọ rẹ ufuoma , rẹ ohwo vuọvo rhe che mu ekuakua rẹ ofovwin vwọ so omaẹkuọn vwọ kẹ ọrivẹ rọye - en . ” — Wilmer , rọ dia Colombia .
Avwanre ka ẹbẹre ọvo rẹ akpọ na - a : Avwanre vwobọ vwẹ oseghe rẹ usuon rẹ akpọ na vẹ ifovwi - in kidie avwanre ka ẹbẹre rẹ Uvie rẹ Ọghẹnẹ
© 2016 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .


Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
UYOVWINROTA RẸ ỌBE NA | TIVỌ WỌ DA SA MRẸ UCHEBRO ?
Wọ karophiyọ ọke wọ vwọ hẹ omotete , wo vwo she ?
Ọkiọvo wọ tobọ wan oma vwẹ obọ yẹrẹ ugbo wẹn .
Wọ sa karophiyọ ọke rẹ oni wẹn vwọ nẹrhẹ owẹ ?
Ọ sa dianẹ ọ nabọ vwẹrote ora na .
Dede nẹ wọ viẹre , jẹ eta re bọrọ bọrọ rọyen vẹ onẹrhẹvwe rọ kẹ wẹ nẹrhẹ ẹwẹn wẹn totọ .
Ọke wọ vwọ hẹ omotete , wọ mrẹ onẹrhẹvwe ọkieje .
Ẹkẹvuọvo , ohwo vwo ghwanra na , jẹ akpọ ganphiyọ , ebẹnbẹn je rhuaphiyọ , onẹrhẹvwe yẹrẹ uchebro tiọyena kọ je bẹn ẹmrẹ .
Onẹrhẹvwe rẹ oni rha sa rhuẹrẹ ebẹnbẹn rẹ imiragua - a .
Roro kpahen udje evo .
A djẹ wẹ nẹ iruo jovwo re ?
Julian tare nẹ ọke ra vwọ djẹ nẹ iruo , ofu de dje hwe .
Ko roro nẹ , ‘ Mavọ me sa vwọ vwẹrote orua mẹ ?
Diesorọ ikọmpini na vwọ djẹ vwẹ jẹ me ghwọrọ ikpe buebun vwọ wian kẹ ayen re ? ’
Ọ sa dianẹ ivun miovwo uwe fikirẹ orọnvwe wẹn rọ fanre .
Raquel djere fiotọ nẹ , “ Ọke rẹ ọshare mẹ vwọ djẹ juvwe vwo kpregede omarẹ ẹgbukpe ọvo gbe ubro re wanre , mi de muomaphiyọ mamọ .
Ẹwẹn mẹ kọ rhe hra totọ .
Oma mẹ eje kọ miavwan ovwẹ , ẹwẹn ko mu vwe bẹn .
Uguegue da rhe ro vwẹ oma . ”
Ọ sa dianẹ ọga ro siotọ yen wọ rioja rọyen .
Ọkiọvo eta rẹ Job nana sa ro wẹ ẹwẹn , rọ vwọ ta : “ Arhọ mẹ ko tu vwe oma ; me rha dia bẹdẹ - ẹ . ”
( Job 7 : 16 ) Yẹrẹ wo se ji vwo oka rẹ ẹwẹn ro rhe ọshare ọvo rọ vrẹ ẹgbukpe 80 re , rọ tare nẹ , “ Ọkiọvo kọ ghwa họhọ nẹ ughwu yen me hẹrhẹ . ”
Ọ sa je dianẹ wọ guọnọ uchebro fikirẹ ughwu rẹ ohwo wo vwo ẹguọnọ kpahen .
Ọshare ọvo re se Robert da ta : “ Ọmọ mẹ vwo ghwu vwẹ asidẹnti rẹ aropleni , o muvwẹro ẹsosuọ - ọ .
Ọmiaovwẹ rọyen ghwa họhọ ọlọkọ ro duvwu ubiudu ohwo kirobo rẹ Baibol na djisẹ rọyen . ” — Luk 2 : 35 .
Robert , Luis , Raquel , vẹ Julian mrẹ uchebro tobọ vwẹ ọke rẹ ebẹnbẹn rayen .
Ayen mrẹ Ohwo ro vwo uchebro ro me yovwin tiọyena , ọyehẹ Ọghẹnẹ , Ọromevwẹgba na .
Idjerhe vọ yen ọ vwọ kẹ ayen uchebro ?
Ọ sa je kẹ wẹ uchebro wọ guọnọre ?
UYOVWINROTA RẸ ỌBE NA | TIVỌ WỌ DA SA MRẸ UCHEBRO ?
Ọyinkọn Pọl dje Jihova * kerẹ “ Ọghẹnẹ rẹ uchebro , ro bru avwanre uche vwẹ evun rẹ ukpokpogho ejobi . ”
( 2 Kọrẹnt 1 : 3 , 4 ) Ọtiọyena , Baibol na kẹ avwanre imuẹro nẹ Ọghẹnẹ sa vwẹ ukẹcha kẹ kohwo kohwo , o vwo oborẹ ebẹnbẹn na rho te - e , Ọsẹ avwanre se bru avwanre uche .
Vwọrẹ uyota , o vwo obo re che ru a ke sa mrẹ uchebro rẹ Ọghẹnẹ .
Kerẹ udje , mavọ yen idọktọ sa vwọ chọn avwanre uko ọ da dianẹ avwanre yanran ra mrẹ - ẹ ?
Baibol na da kẹ avwanre edurhie nana : “ Si kẹrẹ Ọghẹnẹ , rere o si kẹre owẹ . ” — Jems 4 : 8 .
Diesorọ o vwo mu avwanre ẹro nẹ Ọghẹnẹ che sikẹrẹ avwanre ?
Ẹsosuọ , kidie ọ vuẹ avwanre abọ buebun nẹ ọ guọnọ chọn avwanre uko .
( Ni ekpeti rọhẹ aruọbe 4 . )
Ọrivẹ , avwanre vwo imuẹro nẹ ihwo herọ ri ghini yerin dẹn vwẹ ọke awanre vẹ ọke avwanre nana rẹ Ọghẹnẹ vwẹ uchebro kẹ .
Kerẹ ihwo buebun nonẹna re yare ukẹcha rẹ Ọghẹnẹ , Ovie Devid rhiẹromrẹ ebẹnbẹn buebun .
Ọ da rẹ Jihova : “ Nyo urhuru rẹ oyare mẹ . ”
Ọghẹnẹ kpahen kẹ ?
E .
Devid da rhoma ta : Ọ “ cha vwẹ uko , udu mẹ kọ ghọghọ . ” — Une Rẹ Ejiro 28 : 2 , 7 .
Ọghẹnẹ guọnọre nẹ Jesu vwẹ uchebro vẹ onẹrhẹvwe vwọ kẹ ihwo .
Vwọba iruo efa rẹ Ọghẹnẹ vwọ kẹ , Jesu ji vwo iruo rọ vwọ “ gba udu ro vwirhiri koko ” o mi ji “ bru ihwo ri muomahọ uche . ”
( Aizaya 61 : 1 , 2 ) Kirobo ra tarọ phiyotọ , Jesu vwo ọdavwẹ rẹ “ ihwo rẹ owian kugbe oghwa bẹn . ” — Matiu 11 : 28 - 30 .
Jesu kẹ ihwo onẹrhẹvwe womarẹ eta rẹ aghwanre , uruemu esiri ro dje kẹ ayen , tobọ vwẹ ẹdia evo , o ji sivwin ega rayen .
Ẹdẹ ọvo , ọhọnvwoti ọvo da rẹ Jesu : “ Wọ da rhọvwe wo se ru vwe fon . ”
Jesu de gbe arodọnvwẹ kẹ , ọ da ta : “ Mẹ rhọvwere ; gba fon . ”
( Mak 1 : 40 , 41 ) Oma rọyen de ghwe kpo .
Nonẹna , Jesu hẹ otọrakpọ na ro vwo bru avwanre uche komobọ - ọ .
Ẹkẹvuọvo , Ọsẹ rọyen Jihova , rọ dia “ Ọghẹnẹ rẹ uchebro ” na , je vwẹ ukẹcha kẹ ihwo rehẹ ẹdia rẹ ebẹnbẹn .
( 2 Kọrẹnt 1 : 3 ) E jẹ a fuẹrẹn idjerhe ẹne rẹ Ọghẹnẹ vwo bru ihwo uche nonẹna .
Baibol na .
“ Kemu kemu re siri phihọ otọ rhabae rhe , e si ayen phihọ otọ kẹ eyono rẹ avwanre , rere vwẹ erhiori kugbe uchebro ro nẹ ẹbe ọfuanfon na rhe avwanre se vwo iphiẹrohọ . ” — Rom 15 : 4 .
Ẹwẹn Ọfuanfon rẹ Ọghẹnẹ .
Jesu vwo ghwu nu , ukoko rẹ Inenikristi da rhe ro ẹdia rẹ ayen da guọnọ uchebro .
Baibol na djerephia nẹ Ọghẹnẹ kẹ ayen uchebro na womarẹ ẹwẹn ọfuanfon rọyen .
( Iruo Rẹ Iyinkọn Na 9 : 31 ) Ẹwẹn ọfuanfon na , ọyehẹ ẹgba rẹ Ọghẹnẹ .
Ọ sa reyọ vwo bru kohwo kohwo uche otoro ebẹnbẹn na - a .
Ẹrhovwo .
Baibol na vuẹ avwanre nẹ , “ Wa ro ẹnwan rẹ emuọvo - o . ”
Ukperẹ ọtiọyen , “ ta ọdavwẹ wẹn kẹ Ọghẹnẹ .
Ufuoma rẹ Ọghẹnẹ rọ nọ ẹruọ ejobi , kọ yọnrọn udu vẹ iroro rẹ ovwan vwi Kristi Jesu . ” — Filipae 4 : 6 , 7 .
Iniọvo na sa dia uvi rẹ igbeyan rẹ avwanre , a sa vwẹroso uchebro rayen vwẹ ọke rẹ ebẹnbẹn .
Ọyinkọn Pọl djisẹ rẹ igbeyan rọyen kerẹ “ ivwiroro ” yẹrẹ ihwo ri bru ọyen uche vwẹ ọke rẹ “ uvwerhe vẹ ukpokpogho . ” — Kọlose 4 : 11 ; 1 Tẹsalonaika 3 : 7 .
Jẹ , wo se roro nẹ , enana eje sa ghene wian ?
E jẹ a fuẹrẹn udje rẹ ihwo ri rhiẹromrẹ ebẹnbẹn re djunute vwẹ ọtonphiyọ rẹ ọbe na .
Kerẹ ihwo nana , wọ sa mrẹvughe nẹ Ọghẹnẹ ji ruẹ orugba rẹ uve nana : “ Kerẹ ohwo rẹ oni rọye bruche , eriyin Mi bru we uche . ” — Aizaya 66 : 13 .
Jihova yen odẹ rẹ Ọghẹnẹ kirobo rẹ Baibol na tare .
“ E Ọrovwohwo , re cha vwẹ uko wo de bru vwe uche . ” — Une Rẹ Ejiro 86 : 17 .
“ Bruche , bru ihwo mẹ uche , eriyin Ọghẹnẹ wẹn tare . ” — Aizaya 40 : 1 .
“ Kidie enẹ Ọrovwohwo tare : . . .
Kerẹ ohwo rẹ oni rọye bruche , eriyin Mi bru we uche . ” — Aizaya 66 : 12 , 13 .
“ Ebruba kẹ ihwo ri muomahọ ; kidie e bru ayen uche . ” — Matiu 5 : 4 .
“ Vwẹ ẹnwan wẹn ejobi vwọ ya [ Ọghẹnẹ ] , kidie ọye re vwẹ ẹro te we . ” — 1 Pita 5 : 7 .
UYOVWINROTA RẸ ỌBE NA | TIVỌ WỌ DA SA MRẸ UCHEBRO ?
Ebẹnbẹn sansan yen herọ .
E che se djunute ayen ejobi - i , ẹkẹvuọvo e jẹ a fuẹrẹn ẹne re djunute vwẹ uyovwinrota ẹsosuọ na .
Jokaphiyọ oborẹ ihwo ri hirharokuẹ ebẹnbẹn sansan sa vwọ mrẹ uchebro rẹ Ọghẹnẹ .
“ Kiruo kiruo me mrẹre eje kọyen mi ruẹ , avwanre rhe ji muẹ erọnvwọn dẹ - ẹ ” ​ — Jonathan
Seth * vwọ karophiyọ obo re phia kẹ , ọ da ta : “ Ọke vuọvo yen a vwọ djẹ vwẹ vẹ aye mẹ nẹ iruo .
Vwẹ ẹgbukpe ivẹ , ẹse rẹ ihwo ruẹ kẹ avwanre vẹ imiruo itete kọyen avwanre vwọ riemu .
Ọnana da nẹrhẹ ẹwẹn rẹ aye mẹ Priscilla kuọrọn mamọ , ki mi ji no nẹ mi fiemu vuọvo - o .
“ Mavọ yen avwanre se vwo yerin ghene ẹdia nana ?
Kọke kọke yen aye mẹ vwọ karophiyọ eta rẹ Jesu rehẹ Matiu 6 : 34 .
Ọ vuẹ vwẹ nẹ e jẹ a ro ẹnwan rẹ odẹ - ẹ , kidie ẹdẹ vuọvo vwo ukpokpogho robọ rọyen .
Ẹrhovwo ẹnẹ kẹrẹ ẹgba vwo chirakon .
Vwọ kẹ vwẹ , Une Rẹ Ejiro 55 : 22 , yen bru vwe uche .
Kerẹ ọbuine na , mi mu oghwa mẹ vwọ kẹ Jihova , ọ da ghene sẹro mẹ .
Dede nẹ mi vwo iruo asaọkiephana , avwanre ji yeren akpeyeren rẹ kekpe kirobo rẹ Jesu tare vwẹ Matiu 6 : 20 - 22 .
Ọ rọ ma rho , avwanre da rhe nabọ sikẹrẹ Ọghẹnẹ vẹ ohwohwo . ”
Jonathan da je ta : “ Oshọ rẹ obaro na mu vwe mamọ ọke rẹ eki rẹ orua avwanre vwo she fikirẹ esa .
Uweren ọgangan da nẹrhẹ oborẹ avwanre kokori vwẹ ẹgbukpe 20 re muotọ .
Me vẹ aye mẹ ke kunu fikirẹ igho .
Avwanre rha sa dẹ emu vuọvo - o .
“ Ẹkẹvuọvo , Ota rẹ Ọghẹnẹ vẹ ẹwẹn ọfuanfon rọyen chọn vwẹ uko vwo brorhiẹn rẹ aghwanre .
Kiruo kiruo me mrẹre eje kọyen mi ruẹ , avwanre rhe ji muẹ erọnvwọn dẹ - ẹ .
Kerẹ Iseri rẹ Jihova , iniọvo avwanre ji bicha avwanre mamọ .
Ayen phiuduphiyọ avwanre awọ , je chọn avwanre uko ọke rẹ erọnvwọn vwọ ghene gan mamọ . ”
Raquel da ta : “ Ọke rẹ ọshare mẹ vwọ djẹ juvwe vwo , ivun de miovwo uvwe mamọ , ọ da vwẹ dẹn , ẹwẹn mẹ da je kuọrọn totọ .
Ẹkẹvuọvo , mi sikẹrẹ Ọghẹnẹ , o de bru vwe uche .
Kẹdẹ kẹdẹ me da nẹrhovwo rhe Ọghẹnẹ , ufuoma rọyen kọ sẹro rẹ ubiudu mẹ .
Kọ ghwa họhọ nẹ ọ rhuẹrẹ ubiudu mẹ phiyọ .
“ Baibol na je chọn vwẹ uko vwo phi ẹwẹn rẹ ophu kparobọ .
Me da reyọ eta rẹ ọyinkọn Pọl te ubiudu , rọ vwọ ta vwẹ Rom 12 : 21 nẹ , ‘ Wo jẹ umwemwu phi we kparobọ - ọ , ẹkẹvuọvo vwẹ uyoyovwi phi umwemwu kparobọ . ’
“ O vwo ọke rẹ obo re vwori vwo ’ ghwrẹ va ohwo abọ . . . .
Ọ da nẹrhẹ me tẹnrovi erọnvwọn efa re sa kẹ vwẹ omavwerhovwẹn . ” ​ — Raquel
“ Omamọ ugbeyan mẹ ọvo chọn vwẹ uko mamọ vwo yerin ghene ẹdia na .
O dje ọbe rẹ Aghwoghwo 3 : 6 kẹ vwẹ , ọ da vuẹ vwẹ nẹ o vwo ọke rẹ obo re vwori vwo ‘ ghwrẹ ’ va ohwo abọ .
Uchebro na bẹnre mamọ jẹ ọyen obo me guọnọre .
Ọ da nẹrhẹ me tẹnrovi erọnvwọn efa re sa kẹ vwẹ omavwerhovwẹn . ”
Elizabeth je tanẹ , “ Wọ guọnọ obicha siẹrẹ orọnvwe wẹn da fan .
Mi vwo omamọ ugbeyan ọvo rọ kẹ vwẹ obicha tiọyen kẹdẹ kẹdẹ .
O nene uvwe viẹ , o bru vwe uche , o de ji dje obọdẹn rẹ ẹguọnọ kẹ vwẹ .
Mi vwo imuẹro nẹ Jihova reyerọ vwọ chọn vwẹ uko ọke yena . ”
“ Me da nẹrhovwo nu , kọ ghwa họhọ nẹ Ọghẹnẹ kẹ vwẹ ẹgba me guọnọre . ” ​ — Luis
Luis , re djunute vwẹ uyovwinrota rẹsosuọ na vwo ọga rẹ ubiudu ọgangan ọvo , abọ ivẹ yen o dino ghwu .
E phi ijini rẹ odju phiyọ inwe rọyen inọke 16 vwẹ ẹdọke .
Ọ da ta : “ Me nẹrhovwo kẹ Jihova kọke kọke .
Me da nẹrhovwo nu , kọ ghwa họhọ nẹ Ọghẹnẹ kẹ vwẹ ẹgba me guọnọre .
Ẹrhovwo kẹ vwẹ uduefiogbere mi se vwo yerin ghene ebẹnbẹn mẹ na kidie mi vwo esegbuyota kpahọn , me je riẹn nẹ ọyen vwẹrote vwe . ”
Petra rọ vrẹ ẹgbukpe 80 re , da je ta : “ Me guọnọ ru erọnvwọn buebun , je mi rhe vwo ẹgba na - a .
Ẹdia mẹ na da vwẹ mamọ . Oma ko mu vwe ghwọrọ .
Ọkieje kọyen me vwọ rọ ihunvwun .
Ọke sansan mi vwo iroro rẹ Jesu ọke rọ vwọ vuẹ Ọsẹ rọyen nẹ e jẹ ebẹnbẹn na wanvrẹ , siẹrẹ ọ da dia ọhọre rọyen .
Ẹkẹvuọvo , Jihova vwẹ ogangan kẹ Jesu , ọ je kẹ vwẹ ogangan .
Ẹrhovwo yen uhunvwun mẹ kẹdẹ kẹdẹ .
Oma mẹ yovwẹn siẹrẹ me da ta ota kẹ Ọghẹnẹ nu . ” — Matiu 26 : 39 .
Julian ji vwo ẹwẹn yena kidie ọyen ohwo ro nene ọga ro djobọte ẹbẹre ọvo rẹ afọnrhe na vẹ ubekun rẹ ugbuko ( multiple sclerosis ) muabọ omarẹ ikpe 30 re .
Ọ da ta : “ Ukperẹ agbara rẹ uwevwin mẹ , agbara re ghorie kọyen mi chidia .
Ẹkẹvuọvo , oma je vwerhen ovwẹ kidie me vwẹ akpọ mẹ vwọ chọn ihwo efa uko .
Uruemu ra vwọ kokẹ sa nẹrhẹ ọmiaovwẹ rẹ oja kpotọ , Jihova ji ruẹ orugba rẹ uve rọyen rọ vwọ kẹ avwanre ẹgba ọke ra da guọnọ .
Kerẹ ọyinkọn Pọl , me sa nabọ tanẹ , ‘ Mi se ru emu ejobi vwi Kristi rọ kẹ vwẹ ogangan . ’ ” — Filipae 4 : 13 .
Antonio vwọ karophiyọ ọke rẹ ọsẹ rọyen vwo ghwu , ọ da ta : “ Ọke rẹ imoto vwọ djẹ ro ọsẹ mẹ hwe , o muvwẹro ẹsosuọ - ọ .
Mi niro nẹ ofori nẹ ọ phia - a , oyan obọ rọyen yen ọ yan ẹdẹ yena .
Jẹ , o vwo emu vuọvo mi se ru - u .
Vwẹ ẹdẹ iyorin , ọ ta ota - a , o kpoghoma - a tavwen o ki rhi ghwu .
Me davwẹngba mi vwo jẹ ẹviẹ vwẹ obaro rẹ oni mẹ , ẹkẹvuọvo me viẹ gangan siẹrẹ mẹvwẹ ọvo da herọ .
Ọkieje me vwọ nọ oma mẹ nẹ , ‘ Diesorọ ?
Diesorọ ? ’
“ Vwẹ ọke rẹ imuoshọ yena , me vuẹ Jihova nẹ ọ chọn vwẹ uko vwo sun iroro mẹ , ọ je kẹ vwẹ ufuoma .
Ememerha na , ẹwẹn mẹ ko rhi totọ .
Me karophiyọ nẹ Baibol na tare nẹ kohwo kohwo se rhiẹromrẹ irhevwa ‘ ro di bru ’ avwanre cha .
Ọ vwọ dianẹ Ọghẹnẹ che se gun efian na - a , mi vwo imuẹro kokoroko nẹ me cha rhoma mrẹ ọsẹ mẹ vwẹ evrẹnushi na . ” — Aghwoghwo 9 : 11 ; Jọn 11 : 25 ; Taitọs 1 : 2 .
“ Dede nẹ ọmọ avwanre ghwu vwẹ asidẹnti rẹ aropleni na , avwanre je karophiyọ omamọ ọke avwanre vẹ ọyen ghwọrọ kugbe . ” — Robert
Robert , re djunute vwẹ uyovwinrota rẹsosuọ na ji vwo iroro tiọyen .
Ọ da je tanẹ , “ Me vẹ aye mẹ Maribel rhiẹromrẹ ufuoma rẹ ubiudu rẹ Filipae 4 : 6 , 7 ta ota kpahen .
Avwanre mrẹ ọnana womarẹ ẹrhovwo rẹ avwanre nẹ kẹ Jihova .
Ufuoma rẹ ubiudu nana nẹrhẹ avwanre sa ta ota kpahen iphiẹrophiyọ rẹ evrẹnushi na vwọ kẹ ihwo re ghwa iyẹnrẹn .
Dede nẹ ọmọ avwanre ghwu vwẹ asidẹnti rẹ aropleni na , avwanre je karophiyọ omamọ ọke avwanre vẹ ọyen ghwọrọ kugbe .
Ọyena kọyen avwanre tẹnroviẹ .
“ Iniọvo na vwọ vuẹ avwanre nẹ ayen mrẹ avwanre vwẹ itẹlivishọni rẹ avwanre vwọ nabọ ta ota kpahen oborẹ avwanre segbuyota , avwanre da vuẹ ayen nẹ ẹrhovwo rayen yen chọn avwanre uko .
Mi vwo imuẹro na dẹn nẹ Jihova bru avwanre uche womarẹ evuẹ buebun rẹ ayen si rhe avwanre . ”
Kirobo ra mrẹ vwẹ udje rẹ ihwo nana , Ọghẹnẹ sa vwẹ uchebro kẹ ihwo ri rhiẹromrẹ ebẹnbẹn vẹ egbabọse sansan .
Kẹ owẹ vwo ?
Otoro ebẹnbẹn wo rhiẹromrẹ vwẹ akpeyere - en , uchebro herọ re sa chọn wẹ uko vwo yerin ghene ayen .
* Yare ukẹcha rẹ Jihova .
Ọyehẹ “ Ọghẹnẹ rẹ uchebro . ” — 2 Kọrẹnt 1 : 3 .
E wene edẹ evo vwẹ uyovwinrota nana .
Wọ da guọnọ ukẹcha wo se vwo sikẹrẹ Ọghẹnẹ , je mrẹ uchebro rọyen , biko vuẹ Iseri rẹ Jihova rehẹ ekogho wẹn yẹrẹ si rhe oghọn rẹ ukoko rọ ma kerowẹ .
IHWO EVO VWO IMUẸRO nẹ o mudiaphiyọ odjuvwu ; ihwo efa roro nẹ ẹgbaẹdavwọn rẹ ohworakpọ yen sa ghwa ufuoma vẹ oyerinkugbe rhe akpọeje .
Die wo rorori ?
OBORẸ BAIBOL NA TARE
“ Ọghẹnẹ rẹ odjuvwu na cha vwẹ uvie ọvo mu , ra sa guọghọ - ọ . . . .
Ọ cha guọghọ ivie [ ihworakpọ ] nana ejobi ibribro ọ me vwẹ ayen te oba . ”
( Daniẹl 2 : 44 ) Uvie rẹ Ọghẹnẹ , ọyen usuon rọ herọ dẹn .
ERỌNVWỌN EFA RE SE YONO NẸ BAIBOL NA RHE
Uvie rẹ Ọghẹnẹ che sun nẹ odjuvwu rhe . — Matiu 10 : 7 ; Luk 10 : 9 .
Ọghẹnẹ cha vwẹ Uvie na vwo ru ọhọre rọyen gba vwẹ odjuvwu kugbe otọrakpọ na . — Matiu 6 : 10 .
DIE WỌ CHA TA ?
Ohwo vuọvo riẹnre - e
Kẹrẹkpẹ
Ọ cha rhe kakaka - a
OBORẸ BAIBOL NA TARE
“ Ka cha ta ota rẹ iyẹnrẹ esiri na wan akpọ na ejobi , rere ọ vwọ dia iseri kẹ ẹgborho na ejobi : tavwe rẹ oba na ki rhi te . ”
( Matiu 24 : 14 ) Siẹrẹ a da nabọ ghwoghwo iyẹnrẹn esiri na nu , Uvie na ko phi oba phiyọ akpọ umwemwu nana .
ERỌNVWỌN EFA RE SE YONO NẸ BAIBOL NA RHE
O vwo ohworakpọ vuọvo rọ riẹn ọke rẹ Uvie rẹ Ọghẹnẹ cha vwọ rhe - e . — Matiu 24 : 36 .
Aroẹmrẹ rẹ Baibol na djerephia nẹ Uvie na cha rhe kẹrẹkpẹ . — Matiu 24 : 3 , 7 , 12 .
Wọ da guọnọ evuẹ efa , se uyovwinrota 8 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre
Ọ je herọ vwẹ www.jw.org / urh
DIE WO RORORI ?
Akpọ nana vọnre vẹ ebẹnbẹn .
O vwo asan rẹ avwanre da sa mrẹ ukẹcha vẹ uchebro ra sa vwẹroso ?
Baibol na da ta : “ Ọsẹ rẹ aruẹdọn kugbe Ọghẹnẹ rẹ uchebro . . . bru avwanre uche vwẹ evun rẹ ukpokpogho ejobi . ” — 2 Kọrẹnt 1 : 3 , 4 .
Ọbe rẹ Uwevwin Orhẹrẹ nana djekpahen idjerhe sansan Ọghẹnẹ vwọ kẹ avwanre eje uchebro ra guọnọre .
“ Ovwan vwẹ ufuoma nene ohwohwo yeri . ” — MAK 9 : 50 .
UNE : 39 , 77
Odjekẹ vọ yen Jesu vwọ kẹ avwanre rọ sa chọn avwanre uko vwọ rhuẹrẹ ẹghwọ phiyọ vẹ ẹwẹn rẹ ẹguọnọ ?
Enọ vọ yen Onenikristi sa nọ oma rọyen siẹrẹ ọ da guọnọ rhuẹrẹ ẹghwọ phiyọ ?
Mavọ yen a sa reyọ owọẹjẹ erha rehẹ Matiu 18 : 15 - 17 vwọ rhuẹrẹ ẹghwọ evo phiyọ ?
1 , 2 .
Ẹghwọ sansan vọ yehẹ ọbe rẹ Jẹnẹsis , diesorọ e vwo yono kpahen ayen ?
WO SE roro kpahen ẹghwọ sansan re djunute vwẹ Baibol na ?
Evo hẹ ọtonphiyọ rẹ ọbe rẹ Jẹnẹsis .
Ken hwe Ebel ( Jẹn . 4 : 3 - 8 ) ; Lamek hwe emeghene ọvo kidie ọ ghwiẹrẹ ( Jẹn . 4 : 23 ) ; ẹghwọ herọ uvwre rẹ isuigodẹ rẹ Ebraham ( Ebram ) vẹ e rẹ Lọt ( Jẹn . 13 : 5 - 7 ) ; Hagar ni Sera ( Serai ) saka , ọ da nẹrhẹ Sera muophu kpahen Ebraham ( Jẹn .
16 : 3 - 6 ) ; Ishmael vwọso ihwo eje , ọtiọyen ihwo eje je vwọsuọ . — Jẹn .
16 : 12 .
Diesorọ Baibol na vwo djunute ẹghwọ nana ?
Kidie ọ cha vwẹ ukẹcha kẹ avwanre , ihworakpọ ri jẹgba , vwọ mrẹ oboresorọ ra vwọ sẹro rẹ ufuoma , vẹ obo re se vwo ruo .
Avwanre cha mrẹ erere siẹrẹ e de se ikuegbe rẹ ihwo ri nene ebẹnbẹn nana muabọ .
Avwanre de yono kpahen oborẹ ayen phi ebẹnbẹn na kparobọ wan , ọ cha chọn avwanre uko siẹrẹ e de hirharoku ẹdia evo vwẹ akpeyeren .
Vwọrẹ imuẹro , ọnana cha nẹrhẹ a riẹn obo re ru vwẹ ẹdia tiọyena . — Rom 15 : 4 .
Die yen uyono nana che djekpahen ?
Uyono nana che djekpahen oboresorọ idibo rẹ Jihova vwọ rhuẹrẹ ẹghwọ phiyọ vẹ oborẹ ayen se vwo ruo .
O ji che djunute ẹkpo rẹ Baibol sansan re sa chọn avwanre uko vwọ rhuẹrẹ ẹghwọ je sẹro rẹ omamọ rẹ oyerinkugbe vẹ ihwo efa kugbe Jihova Ọghẹnẹ .
Uruemu vọ yen hrabọ ro akpọ na nonẹna , kẹ die yen nẹ obuko rọyen cha ?
Eshu yen sua ẹghwọ vẹ ohẹriẹ phiyọ uvwre rẹ ihworakpọ .
Vwẹ Idẹn , ọ tare nẹ ohworakpọ se brorhiẹn rẹ obo re chọre vẹ obo re gbare ababọ rẹ odjekẹ rẹ Ọghẹnẹ , o ji fo ayen vwo ru ọtiọyen . ( Jẹn .
3 : 1 - 5 ) Obo ri nẹ obuko rẹ iroro yena rhe yen a mrẹ nonẹna .
Akpọ na kọ rhe vọn vẹ ihwo ri vwo ẹwẹn rẹ mẹvwẹ ọvo yen sun oma mẹ rọ hwarhiẹ omaephuo , ojevwe romobọ , vẹ omaẹvwanvwọn cha .
Kohwo kohwo ro vwo ẹwẹn nana , kọyen ọ rhọnvwephiyọ ota rẹ Eshu na , rọ vwọ tanẹ ọyen emu rẹ aghwanre siẹrẹ ohwo da vwọ tua ojevwe romobọ rọyen ọvo , otoro obo ro djobọte ihwo efa wa - an .
Ojevwe romobọ tiọyena hwarhiẹ ẹghwọ cha .
O ji fo ra vwọ karophiyọ nẹ “ ohwo ro muẹ ophu sua ohọnre , ohwo rọ fobọ muẹ ophu gbe ihwo buebu kuẹ . ” — Isẹ 29 : 22 .
Die yen Jesu tare nẹ e ru kpahen ẹghwọ ?
Vwọ fẹnẹ ọyena , Jesu yono ihwo nẹ ayen guọnọ ufuoma , ọ da tobọ dianẹ o che shephiyọ kẹ aye - en .
Vwẹ Ota rọ tare vwẹ enu Ugbenu na , Jesu vwẹ uchebro phia kpahen obo re ru vwẹ ẹdia rẹ jẹ ohwohwo ẹruọ yẹrẹ ẹghwọ .
Kerẹ udje , ọ vuẹ idibo rọyen nẹ ayen dia vworovworo , ihwo rẹ ufuoma , ayen kẹnoma kẹ obo re sa so ophu , ayen rhuẹrẹ ota phiyọ kpatakpata , ayen ji vwo ẹguọnọ rẹ ivwighrẹn rayen . — Mat .
5 : 5 , 9 , 22 , 25 , 44 .
6 , 7 . ( a ) Diesorọ ọ vwọ ghanre nẹ a rhuẹrẹ ẹghwọ phiyọ kpatakpata ?
( b ) Enọ vọ yen idibo rẹ Jihova eje nọ avwanre ?
Ẹga ra vwọ kẹ Ọghẹnẹ womarẹ ẹrhovwo , uyono ẹra , iruo aghwoghwo na , vẹ erọnvwọn efa , cha dia ọfefe siẹrẹ e rhe nene ihwo efa yerin vẹ ufuoma - a .
( Mak 11 : 25 ) Avwanre cha sa dia ugbeyan rẹ Ọghẹnẹ - ẹ , jokpanẹ ke vwo ghovwo oruchọ rẹ ihwo efa ghwologhwolo . — Se Luk 11 : 4 ; Ẹfesọs 4 : 32 .
Ofori nẹ Inenikristi eje nabọ roro kpahen re vwo vwo uruemu rẹ evwoghovwo kugbe omamọ rẹ oyerinkugbe vẹ ihwo efa .
Wo vwo uruemu rẹ evwoghovwo ?
Oma vwerhen owẹ siẹrẹ wọ vẹ iniọvo wẹn de yerẹn kuẹgbe ?
Jihova guọnọre nẹ idibo rọyen vwo ghovwo .
Ẹwẹn wẹn da vuẹ wẹ nẹ ofori wọ wian kpahen ẹdia nana , gba yare ukẹcha rẹ Jihova !
Ọsẹ rẹ avwanre rọhẹ odjuvwu cha kpahenphiyọ ẹrhovwo tiọyena . — 1 Jọn 5 : 14 , 15 .
8 , 9 .
Die yen e ru siẹrẹ e de gbe avwanre ku ?
Fikirẹ jẹgba , ohwo sa ta ota yẹrẹ ru orọnvwọn rọ cha nẹrhẹ ivun miovwo uwe .
O vwẹ obo ro ru wa - an .
( Aghwo .
7 : 20 ; Mat .
18 : 7 ) Ọ da phia kẹ wẹ , die wo che ru ?
Roro kpahen obo re phiare vwẹ ẹdia nana : Ọke rẹ iniọvo evo vwo siomakoko vwọrẹ akpọẹriọ , oniọvo aye ọvo de yeren iniọvo eshare ivẹ . Ọvo usun rẹ iniọvo eshare ivẹ na de no nẹ oniọvo aye na riẹn ayen yeri - in .
Ọke rẹ ayen ihwo ivẹ na vwo chidia , ọ rẹ ivun miovwẹ na da ta eta ebrabra kpahen oniọvo aye na .
Ẹkẹvuọvo , ọ ro chekọ na da vuẹ nẹ oniọvo aye nana ga Jihova vwẹ ẹgbukpe 40 re dede nẹ o rhiẹromrẹ ebẹnbẹn sansan , o mu ọyen ẹro nẹ oniọvo aye na vwẹ orọnvwọn vuọvo vwẹ ẹwẹ - ẹn .
Oniọvo rẹsosuọ na de roro kpahen ota na , ọ da ta : “ Ota wẹn na gbare . ”
Ọ da kpairoro vrẹ ota na .
Die yen ikuegbe nana djephia ?
Wẹwẹ ọvo yen che brorhiẹn rẹ obo wo ru siẹrẹ emu rọ sa so ẹghwọ da phia .
Ohwo ro vwo ẹguọnọ kpairoro vrẹ ogbeku otete .
( Se Isẹ 10 : 12 ; 1 Pita 4 : 8 . )
Jihova niro nẹ wo vwo “ ọrho ” siẹrẹ wo de “ kuaro fia kẹ oruchọ . ”
( Isẹ 19 : 11 ; Aghwo . 7 : 9 ) Ọtiọyena , orọnvwọn ẹsosuọ wọ nọ oma wẹn siẹrẹ ohwo de ru we chọ ọyen : ‘ Me sa kpairoro vrẹ ?
O ghini fo nẹ me ta ota kpahọn ? ’
( a ) Die yen oniọvo aye ọvo ruru ẹsosuọ , o vwo nyo eta ebrabra ra ta kpahọn ?
( b ) Uchebro rẹ Baibol vọ yen chọn rọ uko vwọ sẹro rẹ ufuoma rọyen ?
Ọ sa ghene bẹn ra vwọ kpairoro vrẹ eta ebrabra evo .
Vwẹ ẹro roro obo re phia kẹ ọkobaro ọvo re che se nẹ Lucy .
A ta eta ebrabra kpahen iruo aghwoghwo rọyen vẹ obo rọ ghwọrọ ọke rọyen wan .
Fikirẹ oborẹ eta nana darọ te , o de bru iniọvo evo ri tedje ra vwọ kẹ uchebro .
Ọ da ta : “ Uchebro re mu kpahen Baibol rẹ ayen vwọ kẹ vwẹ , chọn vwẹ uko vwọ reyọ ẹro abavo vwo ni ẹdia na , me da je davwẹngba vwọ tẹnrovi ohwo rọ ma ghanre , rọ dia Jihova . ”
Ọ mrẹ ọbọngan womarẹ eta rehẹ Matiu 6 : 1 - 4 .
( Se . )
Ẹkpo yena karophiyọ Lucy nẹ , ọ tẹnrovi obo re cha kẹ Jihova omavwerhovwẹn .
Ọ da ta : “ Dede nẹ ihwo ta eta ebrabra kpahen ovwẹ , oma vwerhen ovwẹ kidie me riẹnre nẹ me davwẹngba mi vwo ru obo re cha nẹrhẹ Jihova rhiabọreyọ ovwẹ . ”
Fikirẹ ọnana , Lucy rhe mu ẹwẹn kpahen oborẹ ihwo ta - a .
11 , 12 . ( a ) Die yen Onenikristi ru ọ da riẹn nẹ ọ vẹ omoni rọyen “ vwo ota ” ?
( b ) Die yen udje rẹ Ebraham yono avwanre ?
( Ni uhoho rẹsosuọ na . )
“ Avwanre sheri vwẹ oma rẹ emu buebu . ”
( Jems 3 : 2 ) Wo de nyo nẹ ophu mu oniọvo ọvo fikirẹ obo wọ tare yẹrẹ ruru , die ofori nẹ wo ru ?
Jesu da ta : “ Wo de ze izobo wẹn vwẹ enu rẹ agbada , wọ da karohọ nẹ wọ vẹ omoni wẹ vwo ota , yan je izobo wẹn vwo vwẹ enu rẹ agbada na , rere wọ yanran , re wọ vẹ omoni wẹ na rhuẹrẹ kugbe tavwe rere wo ki rhi ze izobo wẹn . ” ( Mat .
5 : 23 , 24 ) Vwo nene ota rẹ Jesu nana , wọ vẹ oniọvo wẹn na ta ota kpahọn .
Jokaphiyọ obo ro fori nẹ ọ dia ọdavwẹ wẹn .
Ọ diẹ wo vwo djephia nẹ ohwo ochekọ na ru chọ - ọ , ẹkẹvuọvo wọ vwọ rhọnvwe oruchọ wẹn , ovwan rhuẹrẹ kugbe .
A vẹ iniọvo na vwo yerin kugbe vwọrẹ ufuoma yen obo re ma ghanre .
Udje rẹ Ebraham vẹ ọmọ - oniọvo rọyen Lọt re djunute siẹvore , dje oborẹ idibo rẹ Ọghẹnẹ rhuẹrẹ ota rọ sa so ẹghwọ .
Ayen ihwo ivẹ na vwo uchuru , isuigodẹ rayen na ke kunu fikirẹ asan rẹ eranvwe na da ria ẹbe .
Ebraham da vwẹ uphẹn kẹ Lọt nẹ ọ jẹ asan rẹ ọ vẹ uchuru rọyen cha ra , rere ẹghwọ vwo jẹ ẹdia . ( Jẹn .
13 : 1 , 2 , 5 - 9 ) Ọyena uvi rẹ udje dẹn !
Ebraham guọnọ ufuoma , ọ dia ojevwe romobọ rọye - en .
Ọnana nẹrhẹ o fiabọ ?
Kakaka .
Ọnana ghwa vwọ phia nu , Jihova de ve kẹ Ebraham nẹ o che bruba kẹ gbidiki . ( Jẹn .
13 : 14 - 17 ) Idibo rẹ Ọghẹnẹ da reyọ irhi rẹ Baibol na vwọ rhuẹrẹ ẹghwọ phiyọ vẹ ẹwẹn rẹ ẹguọnọ , ọ cha vwẹ uphẹn kẹ ayen nẹ ayen rioja kakaka - a .
Die yen oniruo ọvo ruru ọke ra vwọ ta eta rẹ gbaegbae vwọ kẹ , kẹ die ọnana yono avwanre ?
Ọnana ke rha hẹ obo re phiare vwẹ ọke rẹ avwanre na .
Ọke rẹ oniruo kpokpọ rẹ akon iruo rọvwẹrote ọghwẹkoko vwọ reyọ ifonu vwo se oniọvo ọshare ọvo sẹ ọ sa vwomakpahotọ kẹ iruo evo , oniọvo ọshare na da kpahen eta kẹ gbaegbae , o de ji fun ifonu dje .
Ivun rẹ oniruo rọhẹ ẹdia yena jovwo , yen miovwo .
Ivun miovwo oniruo kpokpọ na - a , ọ je kpairoro vrẹ - ẹ .
Unọke ọvo vwọ wan nu , ọ da rhoma se oniọvo na , ọ da vuẹ nẹ ayen je mrẹ ohwohwo dẹvo - o , o ji fo nẹ ayen rhuẹrẹ ẹdia na phiyọ .
Udughwrẹn ọvo vwọ wan nu , ayen ihwo ivẹ na da vwoma vwẹ Ọguan Ruvie ọvo .
Ayen vwọ nẹrhovwo nu , ayen da ghwọrọ unọke ọvo kugbe , oniọvo na de gbikun na eje vwọ kẹ .
Ọke rọ vwọ nabọ kerhọ kẹ oniọvo na nu , oniruo na da reyọ ẹkpo rẹ Baibol sansan vwọ phia , ayen da rhuẹrẹ ota na .
Oniọvo na da vwomakpahotọ kẹ iruo na , ọ da je kpẹvwẹ oniruo na rọ vwọ ta ota kẹ vẹ ẹwẹn rẹ ẹguọnọ .
14 , 15 . ( a ) Ọke vọ yen a da sa reyọ uchebro rọhẹ Matiu 18 : 15 - 17 na vwo ruiruo ?
( b ) Owọẹjẹ erha vọ yen Jesu djunute , kẹ die yen dia ọdavwẹ avwanre siẹrẹ a da reyọ ayen vwo ruiruo ?
Inenikristi sa rhuẹrẹ ẹghwọ buebun rọ vwomaphia vwẹ uvwre rayen , ofori nẹ ayen ru ọtiọyen .
Ẹkẹvuọvo , Jesu tare nẹ o vwo ẹdia evo ra da guọnọ nẹ ukoko na riẹn kpahọn .
( Se Matiu 18 : 15 - 17 . )
Die yen sa phia siẹrẹ ohwo ro ruchọ na rha kerhọ kẹ oniọvo rọyen , iseri na , kugbe ukoko na - a ?
Ka reyọ phiyọ “ ọvweghrẹ . ”
Nonẹna , a sa djẹ ohwo tiọyena .
Owọẹjẹ nana djerephia nẹ ọ diẹ ‘ ogbeku ’ otete yen a ta ota kpahen na - a .
Ukperẹ ọtiọyen , ọnana ( 1 ) oruchọ rẹ ihwo ro djobọte na sa rhuẹrẹ jovwo , ẹkẹvuọvọ kọ je dia ( 2 ) oruchọ ọgangan ra sa vwọ djẹ ohwo nẹ ukoko siẹrẹ a rha sa rhuẹrẹ - ẹ .
Oka rẹ umwemwu tiọyena se churobọ si iwayo - ephio yẹrẹ ota ọbrabra re vwo miovwo odẹ rẹ ohwo .
Ẹdia nana ọvo yen a da sa reyọ owọẹjẹ erha rẹ Jesu djunute na vwo ruiruo .
Ọ dia umwemwu ọgangan kerẹ igberadja , ọshare ro nene ọshare vwerhẹn , ra vwọ reyọ vwọsua ukoko na , edjọẹgọ , yẹrẹ efa tiọye - en , ekpako na yen vwẹrote ẹdia nana .
Wo se bru oniọvo wẹn na ra vrẹ abọ ọvo , wẹ vẹ ọyen se vwo yerin kugbe ( Ni ẹkorota 15 )
Ọdavwẹ rẹ uchebro rẹ Jesu na ọyen ra vwọ chọn oniọvo na uko vẹ ẹwẹn rẹ ẹguọnọ .
( Mat . 18 : 12 - 14 ) Ẹsosuọ , ihwo ivẹ na yen davwẹngba vwọ rhuẹrẹ ota na .
E se bru ohwo ro ruchọ na vrẹ abọ ọvo .
Ọ rha je wia - an , gba ta ota kẹ vwẹ irharo rẹ ihwo re herọ ọke rẹ emu na vwọphia , yẹrẹ ihwo re sa vwẹ ẹro abavo vwo ni ẹdia na .
Owọẹjẹ nana da wian , kọyen wọ “ rease ” rẹ oniọvo wẹn .
Wọ da davwen owọẹjẹ nana eje abọ ibro nu , jẹ ọ je wia - an , gba vuẹ ekpako na kpahọn .
Die yen djerephia nẹ ọyen emu rẹ ẹguọnọ re vwo nene uchebro rẹ Jesu ?
A fobọ mrẹ ẹdia rọ guọnọ owọẹjẹ erha na eje re djunute vwẹ Matiu 18 : 15 - 17 na - a .
Ọyena vwerhoma kidie o djephia nẹ iniọvo na rhuẹrẹ ẹghwọ phiyọ kpatakpata , ọ rha fobọ te ẹdia rẹ a da djẹ ohwo nẹ ukoko - o .
Ọke buebun , ohwo ro ruchọ na mrẹ oruchọ rọyen , kọ je rhuẹrẹphiyọ .
Ọ re gbeku na sa mrẹ nẹ ofori o vwo ghovwo ohwo ro gbe re ku na .
Ota rẹ Jesu nana djephia nẹ ọ ghwa diẹ ọke ẹsosuọ yen ekpako vwo nyo kpahọ - ọn .
Jokpanẹ owọẹjẹ ẹsosuọ vẹ ọrivẹ na rha wia - an , ayen de ji vwo erọnvwọn ri djerephia nẹ oborẹ ayen nyori na ghini uyota .
Ebruphiyọ vọ yen che tẹ avwanre obọ siẹrẹ a da dia ihwo re “ guọnọ ufuoma ” ?
Bẹsiẹ oba rẹ eyeren nana vwo te , e che gbe ohwohwo ku kidie avwanre gbare - e .
Odibo Jems de si : “ Ohwo ro rhe she vwẹ oma rẹ ota - a , yẹ ohwo yena omamọ rẹ ohwo ro se sun oma rọye rhe . ”
( Jems 3 : 2 ) Wọ ke sa rhuẹrẹ ẹghwọ phiyọ , kẹ wọ davwẹngba vwọ “ guọnọ ufuoma , re wọ vwọ tua . ”
( Une 34 : 14 ) Ọke yena , ke che vwo omamọ oyerinkugbe vẹ iniọvo avwanre , ufuoma kọ je cha dia evunrẹ ukoko na .
( Une 133 : 1 - 3 ) Ọ rọ ma rho , ke che vwo omamọ oyerinkugbe vẹ Jihova , rọ dia “ Ọghẹnẹ rẹ ufuoma . ”
( Rom 15 : 33 ) Ihwo re rhuẹrẹ ẹghwọ phiyọ vẹ ẹwẹn rẹ ẹguọnọ eyen cha mrẹ ebruphiyọ nana .
[ 1 ] ( ẹkorota 12 ) Ihwo efa re rhuẹrẹ ẹghwọ phiyọ vwẹ idjerhe rẹ ufuoma yen : Jekọp , vẹ Isọ ( Jẹn .
27 : 41 - 45 ; 33 : 1 - 11 ) ; Josẹf , vẹ iniọvo rọyen ( Jẹn . 45 : 1 - 15 ) ; kugbe Gidiọn , vẹ ihwo rẹ Ifrem . ( Iguẹ .
8 : 1 - 3 ) Wọ sa je riẹn ihwo efa rehẹ Baibol na .
“ Ovwan . . . yanran re we re yono ihwo rẹ akpọ na ejobi , [ “ we bru ayen phiyame , ” NW ] . . . We yono ayen vwọ riẹn otọ rẹ imu na ejobi re dje kẹ ovwan na . ” — MAT .
28 : 19 , 20 .
UNE : 141 , 97
ovuẹ rẹ ayen ghwoghwo , vẹ oboresorọ ayen vwo ghwoghwo ?
ena rẹ ayen vwo ruiruo ?
oborẹ iruo aghwoghwo rayen na hẹrabọ te re ?
1 , 2 .
Enọ vọ yen a sa nọ fikirẹ eta rẹ Jesu rehẹ Matiu 24 : 14 ?
OWENẸ ihwo jiri avwanre yẹrẹ ayen hanrhe avwanre , ihwo buebun riẹn avwanre phiyọ ihwo ri ghwoghwo ota .
Ọ sa tobọ dianẹ wọ mrẹ ihwo re vuẹ wẹ nẹ dede nẹ ayen ghwa rhọnvwephiyọ obo avwanre segbuyota - a , jẹ avwanre davwan mamọ vwẹ iruo aghwoghwo na .
Kirobo avwanre riẹnre , Jesu tare nẹ e che ghwoghwo iyẹnrẹn esiri rẹ Uvie na ro akpọ na ejobi .
( Mat . 24 : 14 ) Ẹkẹvuọvo mavọ avwanre ru riẹn nẹ iruo aghwoghwo avwanre na ọyen orugba rẹ aroẹmrẹ rẹ Jesu na ?
Ọyena omaẹshẹ re vwo roro nẹ avwanre yen ruiruo nana ?
Ẹga buebun nonẹna roro nẹ ayen ruiruo aghwoghwo na .
Ẹkẹvuọvo , ikuegbe rẹ oborẹ ayen kurhẹriẹ wan yen ayen ta vwevunrẹ ishọshi , itẹlivishọni , vẹ itanẹti .
Efa rionbọ kpo ukẹcha rẹ ayen vwọ kẹ ihwo , kẹrẹ idọktọ , inọsu yẹrẹ iyono .
Jẹ , enana yen oborẹ Jesu vuẹ idibo rọyen nẹ ayen ru ?
Kirobo rẹ Matiu 28 : 19 , 20 tare , erọnvwọn ẹne vọ yen idibo rẹ Jesu che ru ?
Idibo rẹ Jesu che chidia hẹrhẹ ọke rẹ ihwo vwo bru ayen rhe ?
Ẹjo , kakaka !
Ra vwọ rhọvwọn Jesu nẹ ushi nu , ọ da vuẹ idibo rọyen ri te ujorin buebun : “ Ovwan . . . yanran re we re yono ihwo rẹ akpọ na ejobi , [ “ we bru ayen phiyame , ” NW ] . . .
We yono ayen vwọ riẹn otọ rẹ imu na ejobi re dje kẹ ovwan na . ” ( Mat .
28 : 19 , 20 ) A guọnọre nẹ e ru erọnvwọn ẹne .
E che ru idibo , bru ayen phiyame , ji yono ayen , ẹkẹvuọvo die yen orọnvwọn ẹsosuọ e che ru ?
Jesu tare nẹ , “ Yanran ” !
Ohwo ọvo ro yono Baibol kodo da ta : “ Ra vwọ ‘ yanran ’ ọyen owian ro te Inenikristi eje , te ọ diẹ evunrẹ irhuvwun yẹrẹ abadi . ” — Mat .
10 : 7 ; Luk 10 : 3 .
Die yen o mudiaphiyọ ra vwọ dia “ ihwiyeri rẹ ihwo ” ?
Jesu ta ota kpahen ẹgbaẹdavwọn rẹ idibo rọyen ọvuọvo , gbanẹ iruo aghwoghwo na rẹ ihwo che ru vwo nene ọrhuẹrẹphiyotọ ?
Rọ vwọ dianẹ ohwo ọvuọvo che se ghwoghwo kẹ ihwo rẹ “ akpọ na ejobi ” na - a , kọyen ihwo buebun yen che ruiruo nana vwo nene ọrhuẹrẹphiyotọ .
Ọnana yen sorọ Jesu vwo durhie idibo rọyen nẹ ayen rhe dia “ ihwiyeri rẹ ihwo . ”
( Se Matiu 4 : 18 - 22 . )
Ọnana họhọ ohwo ro phi oghọre phiyọ urhie , o mi chidia kpogono , hẹrhẹ ọke rẹ erin vwọ re obo rehẹ evun rọye - en .
Ukperẹ ọtiọyen , ọ hepha kerẹ ohwo rọ reyọ ariri vwo ruiruo , ọkiọvo ọ tobọ guọnọ ukẹcha rẹ ihwo buebun . — Luk 5 : 1 - 11 .
Enọ ẹne vọ yen a cha kpahenphiyọ , kẹ diesorọ ?
A vwọ riẹn ihwo ri ghwoghwo iyẹnrẹn esiri na nonẹna kirobo rẹ Jesu tare , e jẹ a kpahenphiyọ enọ ẹne nana :
Ovuẹ vọ yen e che ghwoghwo ?
Die yen mu avwanre vwo ruiruo nana ?
Ena vọ yen e vwo ruo ?
Mavọ yen iruo aghwoghwo nana cha hẹrabọ te , ji kri te ?
Ẹkpahọnphiyọ rẹ enọ nana cha chọn avwanre uko vwo vughe ihwo ri ruiruo nana , ji ru orhiẹn - ebro avwanre gan vwo muomaphiyọ iruo na . — 1 Tim .
4 : 16 .
Die yen nẹrhẹ omuwẹro nẹ Iseri rẹ Jihova yen ghwoghwo ovuẹ rẹ Jesu tare na ?
Se Luk 4 : 43 .
Jesu ghwoghwo “ ikun esiri rẹ Uvie ” na , ọ je guọnọ nẹ idibo rọyen ru ọtiọyen .
Ihwo vọ yen ghwoghwo ovuẹ yena vwẹ “ akpọ na ejobi ” ?
Iseri rẹ Jihova ọvo .
Ihwo re vwọsua avwanre tobọ je mrẹ ọnana vughe .
Kerẹ udje , orherẹn ọvo rọ dia imishọnare da vuẹ Oseri rẹ Jihova ọvo nẹ ọyen dia ẹkuotọ buebun re , ọ je nọ Iseri rẹ Jihova rehẹ ẹkuotọ nana eje kpahen ovuẹ rẹ ayen ghwoghwo .
Die yen a kpahen kẹ orherẹn na ?
Ọ da ta : “ Ayen pha gheghẹn , ẹkpahọnphiyọ vuọvo yen ayen vwọ kẹ vwẹ : ‘ Iyẹnrẹn esiri rẹ Uvie na . ’ ”
Ayen pha “ gheghẹn ” kakaka - a , ọyena odjephia rẹ oyerinkugbe rayen , kirobo ra guọnọ mie Inenikristi rẹ uyota .
( 1 Kọr . 1 : 10 ) Ayen ta ota rọhẹ ọbe Uwevwin Orhẹrẹ ro Ghwoghwo Uvie ri Jihova .
Imagazini nana herọ vwẹ ejajẹ 254 , ọvuọvo ra teyanphia joma te oduduru 59 . Ọyehẹ imagazini rẹ ihwo me vwo vwẹ akpọ na .
Mavọ yen avwanre ru riẹn nẹ ilori rẹ ẹga rẹ efian ghwoghwo ovuẹ rẹ Jesu tare nẹ e ghwoghwo na - a ?
Ilori rẹ ẹga rẹ efian ghwoghwo Uvie rẹ Ọghẹnẹ - ẹ .
Buebun rayen da tobọ ta ota kpahen Uvie na , ayen reyọ vwo dje iroro yẹrẹ ẹdia rẹ ubiudu rẹ ohwo .
( Luk 17 : 21 ) Uvie rẹ Ọghẹnẹ ọyen usuon rọhẹ odjuvwu rẹ Jesu Kristi che sun , ro che si ebẹnbẹn rẹ ihworakpọ no vẹ umwemwu rẹ akpọ nana .
Ayen sa vwẹ ukẹcha kẹ ihwo vwọ riẹn ọnana - a . ( Ẹvwọ .
19 : 11 - 21 ) Ukperẹ ọtiọyen , ayen karophiyọ Jesu vwẹ ọke rẹ Ikrismasi vẹ Ista .
Ayen riẹn oborẹ Jesu che ru ọke ro che vwo sun akpọ na - a . Ọ vwọ dianẹ ayen riẹn ovuẹ ro fori nẹ ayen ghwoghwo na - a , ayen je cha sa riẹn ẹwẹn ro mu ayen vwo ruiruo na - a .
Die yen iroro ọchọchọ ro mu ohwo vwo ruiruo aghwoghwo na ?
Ẹwẹn vọ yen mu avwanre vwo ruiruo aghwoghwo na ?
Ọ diẹ fikirẹ igho yẹrẹ iwevwin ride ra cha bọ - ọn .
Jesu da vuẹ idibo rọyen : “ Ọphẹ ovwan mrẹrẹ , ọphẹ ovwan je vwọ kẹ rhe . ” ( Mat .
10 : 8 ) Ofori nẹ a reyọ Ota rẹ Ọghẹnẹ vwọ guọnọ igho - o .
( 2 Kọr . 2 : 17 ) Ofori nẹ ihwo ri ghwoghwo ota na guọnọ osaẹhwa fikirẹ iruo rẹ ayen ruẹ na - a .
( Se Iruo Rẹ Iyinkọn Na 20 : 33 - 35 . )
Dede nẹ a reyọ uchebro nana vwọphia , ishọshi buebun je guọnọ igho kpakpa rere ayen vwo jeshe .
Ayen hwosa kẹ ilori rẹ ẹga vẹ ihwo efa buebun re wian kẹ ayen .
Ọke buebun , ọnana nẹrhẹ ilori rẹ ẹga nana dia edafe ride . — Ẹvwọ .
17 : 4 , 5 .
Mavọ yen Iseri rẹ Jihova vwo djephia nẹ omamọ rẹ ẹwẹn yen mu ayen vwo ruiruo aghwoghwo na ?
Idjerhe vọ yen Iseri rẹ Jihova vwọ mrẹ igho rayen ?
Womarẹ itetoro ro wonhwo . ( 2 Kọr .
9 : 7 ) E mie arhọghọ vwẹ Eguan Ruvie yẹrẹ eghwẹkoko raye - en .
Dedena , vwẹ ukpe ọwanre na , Iseri rẹ Jihova ghwọrọ inọke oduima 1.93 vwo ruiruo aghwoghwo na , kemeranvwe kemeranvwe ayen ji yono ihwo re vrẹ oduduru irhirin ọphẹ .
Ọnana gbe ohwo unu , kidie a hwosa kẹ aye - en , igho romobọ rayen ayen vwo ruiruo na vẹ omavwerhovwẹn .
Ọshare ọvo ro ruẹ ehiahiẹ ta ota ọvo kpahen iruo rẹ Iseri rẹ Jihova , ọ da ta : “ Ọdavwẹ rayen yen iruo aghwoghwo na vẹ eyono . . . .
Ayen vwo ilori rẹ ẹga ra hwosa rode vwọ kẹ - ẹ .
Ọnana sẹro rẹ igho rẹ ayen vwori . ”
Kẹ ẹwẹn vọ yen mu avwanre vwo ruiruo nana ?
Avwanre vwomakpahotọ vwọ kẹ iruo nana , kidie avwanre vwo ẹguọnọ rẹ Jihova vẹ irivẹ avwanre .
Ẹwẹn nana ghwe ru orugba rẹ aroẹmrẹ rọhẹ Une Rẹ Ejiro 110 : 3 .
( Se . )
ENA VỌ YEN E VWO RUO ?
Avwanre bru ihwo ra vwẹ kasan kasan ( Ni ẹkorota 10 )
Ena vọ yen Jesu vẹ idibo rọyen vwo ghwoghwo ?
Ena vọ yen Jesu vẹ idibo rọyen vwo ghwoghwo iyẹnrẹn esiri na ?
Ayen bru ihwo ra vwẹ kasan kasan ra da sa mrẹ ayen — vwẹ iwevwin rayen vẹ asan efa .
Iruo aghwoghwo na ji churobọ si re vwo nẹ uwevwin kpo uwevwin vwọ guọnọ ihwo .
( Mat . 10 : 11 ; Luk 8 : 1 ; Iruo Rẹ Iyinkọn Na 5 : 42 ; 20 : 20 ) Ona nana nẹrhẹ ota na se te kohwo kohwo .
11 , 12 .
Vwẹ iruo aghwoghwo na , ọrhọ yen ofẹnẹ rẹ ẹgbaẹdavwọn rẹ ẹga rẹ efian vẹ ọ rẹ Iseri rẹ Jihova ?
Die yen ishọshi buebun se ru vwẹ ẹdia nana ?
Ọke buebun ilori rẹ ẹga na ọvo yen ghwoghwo kẹ ihwo rayen .
Jẹ ukperẹ ayen vwọ dia “ ihwiyeri rẹ ihwo , ” ilori rẹ ẹga na kẹ sẹro rẹ “ erin ” rẹ ayen mu nure .
Vwọrẹ uyota , a sa mrẹ ilori rẹ ẹga evo re vuẹ ihwo rayen nẹ ayen yanran re ghwoghwo .
Kerẹ udje , vwẹ ọtonphiyọ rẹ ukpe rẹ 2001 , Pope John Paul II da ta vwẹ ọbe ro siri : “ Vwẹ ikpe evo rhire na , mi se ovwan abọ buebun kpahen iruo aghwoghwo kpokpọ na .
Me je guọnọ rhoma vwanriẹn . . .
Ofori nẹ e vwo oruru ọgangan kerẹ Pọl , rọ tare nẹ , ‘ Ekan kẹ vwẹ ọ da dianẹ mi ghwoghwo iyẹnrẹn esiri na - a . ’ ”
Ọ da je tanẹ iruo nana , “ a cha sa siọn kẹ ‘ imihwo evo - o ’ ẹkẹvuọvo ofori nẹ ọ dia owian rẹ Ihwo rẹ Ọghẹnẹ eje . ”
Jẹ , bru ihwo yen gueroma kpahen use nana re ?
Mavọ yen Iseri rẹ Jihova ru te re ?
Ayen ọvo yen ghwoghwo nẹ Jesu suẹn kerẹ Ovie rhanvwẹn 1914 .
Kirobo rẹ Jesu tare , ayen phi iruo aghwoghwo na phiyọ ẹdia rẹsosuọ .
( Mak 13 : 10 ) Ọbe re se Pillars of Faith — American Congregations and Their Partners da ta : “ Iruo aghwoghwo na yen ma ghanre vwọ kẹ Iseri rẹ Jihova . ”
Ohwo ro si ọbe na vwọ ta ota kpahen oborẹ Oseri rẹ Jihova ọvo tare , ọ da ta : “ Ayen vwẹ ukẹcha vwọphia vwẹ ọke rẹ owẹnvwe , ọga vẹ ẹdia ọruvwohwo , . . . ẹkẹvuọvo ayen riẹnre nẹ iruo rẹsosuọ rẹ ayen ruẹ ọyehẹ aghwoghwo rẹ ovuẹ ro shekpahen oba rẹ akpọ na vẹ obo re ru e se vwo sivwin . ”
Iseri rẹ Jihova reyọ ena rẹ Jesu vẹ idibo rọyen vwo ruiruo , vwo ghwoghwo ovuẹ yena ọkieje .
Mavọ yen iruo aghwoghwo na cha hẹrabọ te ?
Jesu djisẹ rẹ oborẹ iruo aghwoghwo na cha hẹrabọ te rọ vwọ tanẹ e che ghwoghwo iyẹnrẹn esiri na “ wan akpọ na ejobi . ” ( Mat .
24 : 14 ) Ayen che ghwoghwo kẹ “ ihwo rẹ akpọ na ejobi . ” ( Mat .
28 : 19 , 20 ) Ọnana iruo rẹ akpọneje .
14 , 15 .
Die yen djerephia nẹ Iseri rẹ Jihova yen ru orugba rẹ aroẹmrẹ rẹ Jesu ro shekpahen oborẹ iruo aghwoghwo na hẹrabọ te ?
( Ni ihoho rẹsosuọ na . )
E jẹ e roro kpahen erọnvwọn evo re cha chọn avwanre uko vwo vwo ẹruọ rẹ oborẹ Iseri rẹ Jihova ru orugba rẹ aroẹmrẹ rẹ Jesu na ro shekpahen oborẹ iruo aghwoghwo na cha hẹrabọ te .
Omarẹ ilori rẹ ẹga 600,000 yehẹ evunrẹ ẹga sansan vwẹ United States , Iseri rẹ Jihova rehẹ ẹkuotọ na te omarẹ 1,200,000 .
Vwẹ akpọneje , emerha yen irherẹn rẹ ẹga rẹ Ifada vwọ vrẹ 400,000 .
Gbe roro kpahen uchunu rẹ Iseri rẹ Jihova ri ghwoghwo Uvie na .
Vwẹ akpọneje , ighwoghwota re vrẹ oduduru ẹrenren yen vwomakpahotọ rẹ ayen vwo ghwoghwo ota vwẹ ibrotọ ri te 240 .
Ọ diẹ ọmọrhiẹ owian ayen wia - an , ọ ghwa urinrin vẹ ujiri vwo rhe Jihova ! — Une 34 : 1 ; 51 : 15 .
Iseri rẹ Jihova guọnọ ghwoghwo iyẹnrẹn esiri na kẹ kohwo kohwo bẹsiẹ oba na vwo te .
Ọtiọyena , a mrẹ vwo dje owian rẹ efanfan vẹ ẹbe - ẹteyọn rẹ avwanre ruẹ - ẹ .
Avwanre ghare iduduru rẹ ẹbe , imagazini , itrati , ọmọbe re vwo durhie ihwo kpo eghwẹkoko vẹ Ẹkarophiyọ na , ọphẹ .
Ẹbe avwanre herọ vwẹ ejajẹ re vrẹ 700 .
A teyen New World Translation of the Holy Scriptures na vrẹ oduduru 200 vwẹ ejajẹ re vrẹ 130 re .
Vwẹ ukpe rọ wanre na , avwanre teyen ẹbe ri te omarẹ oduima 4 gbe ubro .
A sa mrẹ ovuẹ vwẹ ejajẹ re vrẹ 750 vwẹ wẹbsaiti avwanre .
O vwo ẹko rẹ ihwo efa ri ruiruo nana ?
Mavọ yen avwanre ru riẹn nẹ Iseri rẹ Jihova vwo ẹwẹn ọfuanfon rẹ Ọghẹnẹ ?
Mavọ yen iruo aghwoghwo na che kri te ?
Jesu tare nẹ e che ruiruo nana tobọ vwẹ ẹdẹ re koba na , tavwen “ oba na ki rhi te . ”
Ẹga ọfa vọ yen ruiruo aghwoghwo na vwẹ ọke rẹ oba nana ?
Ihwo evo rẹ avwanre mrẹ vwẹ iruo aghwoghwo na sa tanẹ , “ Avwanre vwo ẹwẹn ọfuanfon na , jẹ ovwan yen ruiruo na . ”
Ẹkẹvuọvo , iruo aghwoghwo rẹ avwanre ruẹ ọkieje na rhe djephia nẹ avwanre vwo ẹwẹn ọfuanfon na ?
( Iruo Rẹ Iyinkọn Na 1 : 8 ; 1 Pita 4 : 14 ) Vwẹ ọke sansan , ẹga efa davwan sẹ ayen se ru oborẹ Iseri rẹ Jihova ruẹ , ẹkẹvuọvo ayen se ruo - o .
Evo ri se oma rayen imishọnare ruiruo na vwẹ ọmọke krẹn , ayen mi rhivwin kpo re ruiruo romobọ rayen .
Efa ghwoghwo nẹ uwevwin kpo uwevwin , jẹ die yen ayen ghwoghwo ?
Ẹkpahọnphiyọ rẹ onọ yena cha nẹrhẹ wọ riẹn nẹ ọ diẹ oborẹ Jesu tare yen ayen ghwoghwo - o .
17 , 18 . ( a ) Die yen kẹ avwanre imuẹro nẹ Iseri rẹ Jihova yen ghwoghwo iyẹnrẹn esiri rẹ Uvie na nonẹna ?
( b ) Die yen chọn avwanre uko vwo ruiruo na ?
Ọtiọyena , amono yen ghini ghwoghwo iyẹnrẹn esiri rẹ Uvie na nonẹna ?
Vẹ imuẹro ọgangan , avwanre sa tanẹ , “ Iseri rẹ Jihova ! ”
Diesorọ o vwo mu avwanre ẹro ?
Kidie avwanre yen ghwoghwo obọdẹn rẹ ovuẹ na , rọ dia iyẹnrẹn esiri rẹ Uvie na .
Avwanre ji bru ihwo na ra , rọ dia ona ra je guọnọ .
Omamọ rẹ ẹwẹn yen mu avwanre vwo ruiruo aghwoghwo na — ẹguọnọ , ọ dia igho - o .
Iruo avwanre na yen ma hẹrabọ , kidie e ghwoghwo ota kẹ ihwo rehẹ ẹgborho ejobi vẹ ejajẹ ejobi .
Oma cha rhọ avwanre - e , nẹ ukpe fiẹ ukpe , ọyen avwanre che vwo ruiruo nana bẹsiẹ oba na vwo te .
Vwẹ ọke nana rẹ avwanre de yerẹn na , iruo rẹ ihwo rẹ Ọghẹnẹ ruẹ asaọkiephana gbe avwanre unu mamọ .
Mavọ yen avwanre se vwo ru enana eje ?
Ọyinkọn Pọl da kpahenphiyọ onọ yena , vwẹ ileta ro si rhe ihwo rẹ Filipae : “ Kidie Ọghẹnẹ ri ruẹ iruo vwẹ evun rẹ ovwan , ọye re rhọvwa nẹ we ru iruo fiki rẹ erhuvwu rọye . ”
( Fil . 2 : 13 ) E jẹ Ọsẹ rẹ avwanre kẹ avwanre ẹgba vwo ruiruo aghwoghwo na yoyovwin , gbagba . — 2 Tim .
4 : 5 .
“ Mẹvwẹ Ọrovwohwo Ọghẹnẹ wẹn , ro yono uwe vwọ mrẹ erere . ” — AIZ .
48 : 17 .
UNE : 117 , 114
Die yen sa nẹrhẹ emu rẹ ẹwẹn evo va avwanre abọ ?
Iroroẹjẹ vọ yen sa chọn avwanre uko vwọ mrẹ erere vwo nẹ ẹkpo rẹ Baibol eje ?
Mavọ yen avwanre sa vwọ mrẹ erere vwo nẹ ẹbe ukoko na re si vwọ kẹ ighene vẹ kohwo kohwo ?
1 , 2 . ( a ) Ẹro vọ yen Iseri rẹ Jihova vwo nẹ Baibol na ?
( b ) Ẹkpo rẹ Baibol vọ yen ma vwerhen owẹ ?
ISERI RẸ JIHOVA vwo ẹguọnọ rẹ Baibol na .
Ọ kẹ avwanre odjekẹ , uchebro vẹ iphiẹrophiyọ .
( Rom 15 : 4 ) Avwanre nẹ Baibol na kerẹ ọbe rẹ ihworakpọ - ọ , ẹkẹvuọvo , “ kirobo rọ epha dẹn , ota rẹ Ọghẹnẹ . ” — 1 Tẹsa .
2 : 13 .
Aphro herọ - ọ , avwanre eje vwo ẹkpo rẹ Baibol rọ ma vwerhen avwanre .
Ihwo evo vwo omavwerhovwẹn kpahen Ẹbe rẹ ikuegbe rẹ Jesu , ro djisẹ rẹ iruemu iyoyovwin rẹ Jihova rẹ Jesu djephia .
( Jọn 14 : 9 ) Efa ke rha hẹ ẹbẹre re ta ota kpahen aroẹmrẹ kerẹ Ẹvwọphia , ro djekpahen “ obo re cha phia ” kẹrẹkpẹ . ( Ẹvwọ .
1 : 1 ) Kẹ ono yen sa tanẹ ọyen mrẹ uchebro vwo nẹ ọbe rẹ Une Rẹ Ejiro - o , yẹrẹ aghwanre vwo nẹ ọbe rẹ Isẹ - ẹ ?
Baibol na ghene ọbe ro fori nẹ kohwo kohwo vwo .
3 , 4 . ( a ) Ẹro vọ yen avwanre vwo ni ẹbe rẹ ukoko na ?
( b ) Ẹbe vọ yen a rhuẹrẹ kẹ ẹko rẹ ihwo evo ?
Avwanre ji vwo ẹguọnọ rẹ ẹbe rẹ ukoko na , kidie avwanre vwo ẹguọnọ rẹ Baibol na .
Kerẹ udje , avwanre vwo ọdavwaro kpahen emu rẹ ẹwẹn rehẹ ẹbe , ibroshọ , imagazini , vẹ erọnvwọn efa .
A riẹnre nẹ ọrhuẹrẹphiyotọ rẹ Jihova nana eje cha chọn avwanre uko vwọ dia ihwo re rhẹrẹ vwọrẹ ẹwẹn , ihwo rẹ evun vọnre vwọrẹ ẹwẹn , ihwo rẹ “ esegbuyota rayen ” je gan . — Taitọs 2 : 2 .
Vwọba ẹbe rẹ ukoko na rẹ kohwo kohwo se , a je mrẹ ẹbe vẹ erọnvwọn ra rhuẹrẹ vwọ kẹ ẹko rẹ ihwo sansan .
Evo vwọ kẹ ighene , efa vwọ kẹ emiọvwọn .
Buebun rẹ ẹbe ra teyan vẹ erọnvwọn re ruẹ phiyọ wẹbsaiti rẹ avwanre , e ru ayen fikirẹ ihwo re dia Iseri rẹ Jihova - a .
Emu rẹ ẹwẹn gbidiki tiọyena karophiyọ avwanre nẹ Jihova ghini ruẹ uve rọyen gba , rọ vwọ tanẹ , ọyen cha “ vwẹ emu kẹ ihwo na ejobi re emu rẹ ivwri . ” — Aiz .
25 : 6 .
Die yen e vwo imuẹro nẹ ọ kẹ Jihova omavwerhovwẹn ?
Ọ sa dianẹ , avwanre tobọ mrẹ ọke vwo se Baibol na vẹ ẹbe nana eje - e .
Ẹkẹvuọvo , jẹ e vwo imuẹro nẹ oma vwerhen Jihova siẹrẹ e de se Baibol na ọkieje , ji ru uyono romobọ ro djephia nẹ e “ kuẹ ọke [ rẹ avwanre ] fia - a . ”
( Ẹfe . 5 : 15 , 16 ) Vwọrẹ uyota , ọ diẹ ọkieje yen a sa vwọ ria emu rẹ ẹwẹn na eje - e .
Jẹ ofori nẹ a jomaotọ kpahen imuoshọ ọvo .
Ọyen die ?
Die yen sa nẹrhẹ emu rẹ ẹwẹn evo va avwanre abọ ?
Imuoshọ herọ nẹ emu rẹ ẹwẹn evo sa va avwanre abọ kidie e niro nẹ i djobọte avwanre - e .
Kerẹ udje , ọ da dianẹ ẹkpo rẹ Baibol ọvo ghwe shekpahen ẹdia rẹ avwanre hepha - a vwo ?
Yẹrẹ e si ọbe ọvo kpahen ẹko rẹ ihwo evo vwo ?
Avwanre di djuẹro no , gbanẹ a ghwa kpairoro vrẹ ?
Ọ da dia ọtiọyen , kọyen a cha sa mrẹ erere rẹ ovuẹ yena - a .
Mavọ a sa vwọ kẹnoma kẹ imuoshọ yena ?
Obo re ma rho rọ sa chọn avwanre uko yen a vwọ riẹn nẹ Ọghẹnẹ yen Esiri rẹ emu rẹ ẹwẹn na .
Womarẹ ọmraro Aizaya , Jihova da ta : “ Mẹvwẹ Ọrovwohwo Ọghẹnẹ wẹn , ro yono uwe vwọ mrẹ erere . ”
( Aiz . 48 : 17 ) O che yovwin siẹrẹ a da fuẹrẹn iroroẹjẹ erha re sa chọn avwanre uko vwọ mrẹ erere nẹ ẹkpo rẹ Baibol vẹ emu rẹ ẹwẹn sansan ra vwọ kẹ avwanre .
Diesorọ o vwo fo nẹ e se Baibol na vẹ ẹwẹn ophephẹn ?
Se vẹ ẹwẹn ophephẹn .
Baibol na tare nẹ “ Ọbe ọfuanfon na ejobi rẹ Ọghẹnẹ mu ihwo vwo si na , vọnre vẹ erere . ”
( 2 Tim . 3 : 16 , NW ) Vwọrẹ uyota , ọke re vwo si Baibol na , ọ sa dianẹ e si ẹkpo evo vwọ kẹ ohwo ọvo yẹrẹ ẹko rẹ ihwo evo .
Kọyensorọ o vwo fo nẹ e se Baibol na vẹ ẹwẹn ophephẹn .
Oniọvo ọshare ọvo da ta : “ Mi de se Baibol na , me karophiyọ nẹ e se yono erọnvwọn buebun vwo nẹ ẹkpo rẹ Baibol vuọvo rhe .
Ẹwẹn nana mu vwe vwọ nabọ fuẹrẹn . ”
Bẹsiẹ e ki se Baibol na , ofori nẹ a nẹrhovwo vwọ kẹ ẹwẹn ophephẹn vẹ aghwanre re vwo vwo ẹruọ rẹ oborẹ Jihova guọnọre nẹ e yono norhe . — Ẹzra 7 : 10 ; se Jems 1 : 5 .
Wọ mrẹ erere vwo nẹ isese rẹ Baibol na ?
( Ni ẹkorota 7 )
8 , 9 . ( a ) E de se Baibol na , enọ vọ yen a nọ oma avwanre ?
( b ) Die yen iwan ra guọnọ mie ekpako na yono avwanre kpahen Jihova ?
Nọ enọ .
Wo de se Baibol na , davwẹngba wọ nọ oma wẹn enọ kerẹ : ‘ Die ọnana yono uvwe kpahen Jihova ?
Mavọ me sa vwọ reyọ ovuẹ nana vwo ruiruo vwẹ akpeyeren mẹ ?
Mavọ me sa vwọ reyọ vwọ chọn ihwo efa uko ? ’
E de roro kpahen enọ yena , ka cha mrẹ erere vwo nẹ isese rẹ Baibol rhe .
Kerẹ udje , roro kpahen iwan rẹ Baibol na , ra guọnọ mie ọshare a ke sa reyọ mu ọkpako .
( Se 1 Timoti 3 : 2 - 7 . )
Rọ vwọ dianẹ buebun rẹ avwanre diẹ ekpako na - a , ke se roro nẹ ẹkpo rẹ Baibol nana ghwe djobọte avwanre - e .
Ẹkẹvuọvo , e de roro kpahen ẹkpahọnphiyọ rẹ enọ nana , a cha mrẹ nẹ iwan nana sa je kẹ avwanre erere vwẹ idjerhe sansan .
Die ọnana yono uvwe kpahen Jihova ?
Iwan nana djerephia nẹ Jihova rhẹro rẹ erọnvwọn evo vwo mie ihwo re vwo mu .
Ọ guọnọre nẹ ayen dia omamọ rẹ udje kẹ ukoko na , ọ je cha nọ ayen orhiẹn kpahen oborẹ ayen ghẹrẹ ukoko na wan , “ rọ vwẹ ọbara [ “ rẹ Ọmọ , ” NW ] rọye dẹ . ”
( Iruo Rẹ Iyinkọn Na 20 : 28 ) Jihova guọnọre nẹ ekpako na nabọ vwẹrote avwanre .
( Aiz . 32 : 1 , 2 ) Vwo nene ọhọ yena , iwan ra guọnọ mie ekpako na nẹrhẹ avwanre riẹn nẹ Jihova ghini vwo ọdavwẹ rẹ avwanre .
10 , 11 . ( a ) E de se iwan ra guọnọ mie eshare , mavọ yen a sa reyọ ovuẹ na vwo ruiruo vwẹ akpeyeren rẹ avwanre ?
( b ) Mavọ a sa reyọ vwọ chọn ihwo efa uko ?
Mavọ me sa vwọ reyọ ovuẹ nana vwo ruiruo vwẹ akpeyeren mẹ ?
Nẹ ọke fiẹ ọke , ofori nẹ ọkpako vwẹ iwan nana fuẹrẹn oma rọyen , ọ sa vwọ mrẹ ẹdia ro de se ru yovwinphiyọ .
Ofori nẹ oniọvo rọ “ pharhere nẹ ọye dia Osun ” yẹrẹ ọkpako nabọ fuẹrẹn iwan nana , rere ọ davwẹngba rọyen eje vwọ yan mu ayen .


( 1 Tim . 3 : 1 ) Inenikristi eje se yono nẹ iwan nana rhe kidie Jihova je guọnọ buebun rẹ iwan nana vwo mie Inenikristi ejobi .
Kerẹ udje , ofori nẹ avwanre eje dia fuefun , ji vwo iroro .
( Fil .
4 : 5 ; 1 Pita 4 : 7 ) Ekpako vwọ dia “ oniru ” vwọ kẹ uchuru na , e jẹ e yono mie ayen je “ vwẹ ẹro kere esegbuyota rayen . ” — 1 Pita 5 : 3 ; Hib .
13 : 7 .
Mavọ me sa vwọ reyọ ovuẹ nana vwọ chọn ihwo efa uko ?
A sa reyọ iwan rẹ ekpako na vwo dje kẹ ihwo rẹ avwanre yono , idjerhe sansan rẹ ekpako rẹ ukoko na vwọ fẹnẹ ilori ẹga rẹ efian .
Vwọba , iwan nana je sa karophiyọ avwanre oborẹ ekpako na davwan te vwevunrẹ ukoko na .
E de roro kpahen ẹgbaẹdavwọn rayen , ọnana cha nẹrhẹ a nabọ “ mu ọghọ kẹ ihwo re wian owian ” ọgangan tiọyena .
( 1 Tẹsa . 5 : 12 ) Uvi rẹ ọghọ re muẹ kẹ ekpako nana che toroba aghọghọ rayen . — Hib .
13 : 17 .
12 , 13 . ( a ) Oka rẹ ehiahiẹ vọ yen a sa reyọ ẹbe vẹ erọnvwọn efa vwo ru ?
( b ) Djudje rẹ oborẹ ehiahiẹ okokodo sa vwọ nẹrhẹ a mrẹ iyono ra vwẹ ẹro roro - o .
Ru ehiahiẹ .
Reyọ ẹbe vẹ erọnvwọn efa vwọ hiẹ guọnọ erọnvwọn nana :
Ono yen si ẹkpo nana ?
Tivọ vẹ ọke vọ yen e vwo sio ?
Emu oghẹresan vọ yen phiare ọke re vwo si ọbe nana ?
Ehiahiẹ okokodo tiọyena sa nẹrhẹ a mrẹ iyono efa norhe .
Kerẹ udje , roro kpahen oborẹ Izikiẹl 14 : 13 , 14 , tare : “ Ọke rẹ otọ de ru umwemwu kpahe ovwẹ vwẹ ijesegbuyota rayen , re me da riẹn obọ mẹ kpahọ , ri mi de vwirhi ọkpọ rẹ ikara rọye re me da vwẹ owẹvwe rhe otọ na , ri mi de bru ohwo vẹ eranvwe kufia no , ọ da tobọ dianẹ ihwo nana erha na herọ , Noa , Daniẹl , kugbe Job , oma rayen ọvo ayen se sivwi fiki rẹ ọvwata rayen , eriyin Ọrovwohwo Ọghẹnẹ tare . ”
Ehiahiẹ yen sa nẹrhẹ a riẹn nẹ e si ẹkpo rẹ Izikiẹl nana vwẹ omarẹ ukpe rẹ 612 B.C.E .
Ọke nana , Noa vẹ Job ghwu krire , jẹ Ọghẹnẹ je karophiyọ esegbuyota rayen .
Ẹkẹvuọvo , Daniẹl jehẹ akpọ .
Ọ sa tobọ dianẹ ọke rọ vwọ joma te ẹgbukpe 20 yẹrẹ ọ ghwa vwọ vrẹ , ọyen Jihova vwo se nẹ ọvwata kerẹ Noa vẹ Job .
Die yen e yono norhe ?
Jihova vwo oniso kpahen ọyọnregan rẹ idibo rọyen eje tobọ te ighene . — Une 148 : 12 - 14 .
Idjerhe vọ yen ẹbe re ru kẹ ighene vwọ chọn ayen uko , kẹ mavọ yen ihwo efa sa vwọ mrẹ erere norhe ?
( Ni uhoho rẹsosuọ na . )
Kirobo rẹ avwanre mrẹ erere vwo nẹ ẹkpo rẹ Baibol ejobi na , ọtiọyen a je sa mrẹ erere vwo nẹ emu rẹ ẹwẹn eje rhe .
Roro kpahen udje evo .
Ẹbe vẹ erọnvwọn re ru kẹ ighene .
Ikpe evo rhire na , a teyen buebun rẹ ẹbe rẹ avwanre vwọ kẹ ighene .
A rhuẹrẹ evo rere ayen sa vwọ mrẹ ukẹcha vwo yerin ghene ọnyẹ rẹ otu vwẹ isikuru yẹrẹ egbabọse efa rẹ ayen rhiẹromrẹ .
Idjerhe vọ yen avwanre eje sa vwọ mrẹ erere vwo nẹ isese rẹ ẹbe tiọyena rhe ?
Ọnana nẹrhẹ avwanre vwo ọmrẹvughe rẹ oborẹ ighene rẹ avwanre hirharokuẹ .
Kọ je sa nẹrhẹ a riẹn ukẹcha ra sa vwọ kẹ ayen .
Diesorọ Inenikristi re dia imiragua vwọ vwẹ ẹro ọghanghanre vwo ni ovuẹ re si rhe ighene ?
Ọ diẹ ighene ọvo yen hirharokuẹ ebẹnbẹn re djunute vwẹ evun raye - en .
Ofori nẹ avwanre eje chochọ rẹ esegbuyota avwanre , sun iroro rẹ avwanre , sen ọnyẹ rẹ otu , kẹnoma kẹ erharhe rẹ igbeyan kugbe erọnvwọn ra vwọ diotọ ri fori - i .
Odjekẹ ro shekpahen eta nana vẹ efa herọ vwẹ ẹbe vẹ erọnvwọn ra rhuẹrẹ kẹ ighene .
Ofori nẹ Inenikristi re dia imiragua vwẹ ẹro ri phovwin vwo ni ẹbe re si kẹ ighene ?
Ẹjo , kakaka !
Dede nẹ e siro vwọ kẹ ighene , e mu ovuẹ rọhẹ evun rọyen kpahen iyono rẹ Baibol ri kpo awanre - e , avwanre ejobi sa mrẹ erere nẹ ayen rhe .
Erere efa vọ yen ighene mrẹ nẹ ẹbe rẹ ukoko na cha ?
Ẹbe rẹ ukoko na chọn ighene uko vwo phi ebẹnbẹn rayen kparobọ , yerẹn tedje vwọrẹ ẹwẹn , ji si ayen kẹrẹ Jihova .
( Se Aghwoghwo 12 : 1 , 13 . )
Inenikristi re dia imiragua sa je mrẹ erere norhe .
Kerẹ udje , Awake !
rẹ April 2009 vwo uyovwinrota na , “ Young People Ask . . .
How Can I Make Bible Reading Enjoyable ? ”
Uyovwinrota nana vwo iroroẹjẹ re se vwo ruiruo kugbe ekpeti re se bru no fikirẹ ọke ọfa .
Imiragua je mrẹ erere vwo nẹ uyovwinrota nana rhire ?
Aye ọvo rọ je dia oni , de si : “ Mi ghwe vwo omavwerhovwẹn kpahen isese rẹ Baibol na - a , mi rhiabọreyọ iroroẹjẹ na mi de ji bru ẹbẹre re se bru reyọ na kẹ omobọ mẹ .
Asaọkiephana , me rhẹro rẹ isese rẹ Baibol na .
Me nabọ mrẹ oborẹ ẹbe sansan rẹ Baibol na churobọ si ohwohwo wan kerẹ amwa ra vwẹ oruru sansan vwo ko .
Oma rẹ isese rẹ Baibol na nabọ vwerhen ovwẹ asaọkiephana . ”
17 , 18 .
Erere vọ yen a mrẹ siẹrẹ e de se ẹbe vẹ erọnvwọn re ru kẹ kohwo kohwo ?
Djudje rọyen .
Ẹbe vẹ erọnvwọn re ru kẹ kohwo kohwo .
Vwo nẹ ukpe rẹ 2008 rhire , avwanre riavwerhen rẹ ọbe Uwevwin Orhẹrẹ re ru kẹ Iseri rẹ Jihova ọvo rẹ ayen vwo ru uyono .
Kẹ e re phiẹ phiyọ ada vwo ?
A sa je mrẹ erere norhe ?
Roro kpahen udje nana .
Vwẹ ẹro roro nẹ ẹdẹ ọvo wo vwo kpo uyono , tavwen ota rotu na ke tonphiyọ , wọ da mrẹ ohwo ọvo wo durhieri , vwẹ Ọguan Ruvie na .
Oma vwerhen owẹ dẹn .
Ọtota na vwọ ta ota yanran na , jẹ wo roro kpahen ohwo na vẹ oborẹ ovuẹ na che djobọte wan .
Ọnana cha nẹrhẹ wọ nabọ vwo ẹruọ rẹ ota na .

Ọnana sa je phia kẹ avwanre siẹrẹ e de se ẹbe ra teyen vwọ kẹ kohwo kohwo .
Ọke rẹ Uwevwin Orhẹrẹ re phiẹ phiyọ ada na de djekpahen iyovwinreta evo , ọ reyọ eta evo vwo ruiruo rere ihwo re dia Iseri rẹ Jihova - a se vwo vwo ẹruọ rọyen .
Ọtiọyen ji te erọnvwọn re ruẹ phiyọ jw.org , kerẹ ẹkpo re se “ Enọ Redje Ẹnẹnọ . ”
E de se evuẹ nana , ọ cha nẹrhẹ ọdavwaro rẹ avwanre kpahen uyota na rhoma kodophiyọ .
O ji yono avwanre idjerhe re se vwo dje oborẹ avwanre yono fiotọ vwẹ iruo aghwoghwo na .
Ọtiọyen yen Awake !
na je bọn imuẹro rẹ avwanre kpahen Ọghẹnẹ gan ọkieje , ọ je chọn avwanre uko vwọ chochọ rẹ esegbuyota rẹ avwanre . — Se 1 Pita 3 : 15 .
Idjerhe vọ yen e se vwo dje idavwaro vwọ kẹ ọrhuẹrẹphiyotọ rẹ Jihova ?
Aphro herọ - ọ , Jihova kẹ avwanre emu rẹ ẹwẹn buebun ro se si avwanre nẹ ẹdia rẹ “ igbere ” rẹ ẹwẹn . ( Mat .
5 : 3 ) E jẹ avwanre reyọ ọrhuẹrẹphiyotọ na ejobi vwo ruiruo kọke kọke .
Ọke yena , ke se djephia nẹ avwanre vwo ọdavwaro kpahen Ohwo ro yono avwanre vwọ mrẹ erere na . — Aiz .
48 : 17 .
[ 1 ] ( ẹkorota 14 ) Usun rẹ ẹbe vẹ erọnvwọn tiọyena yen Questions Young People Ask — Answers That Work , Ukori 1 vẹ 2 , kugbe ẹkpo re se “ Young People Ask , ” rọhẹ wẹbsaiti avwanre .
“ We gbe vwo ẹruọ rẹ obo rẹ ọhọre rẹ Ọrovwohwo epha . ” — ẸFE .
5 : 17 .
UNE : 69 , 57
Idjerhe vọ yen orhiẹn rẹ avwanre se vwo djobọte ihwo efa ?
Siẹrẹ Baibol na rhe jẹ urhi kpahen ẹdia ọvo - o , mavọ yen a sa vwọ riẹn obo re cha nẹrhẹ oma vwerhen Jihova ?
Mavọ avwanre sa vwọ nabọ riẹn iroro rẹ Jihova ?
Erhọ yen irhi evo rehẹ Baibol na , kẹ mavọ yen enene rayen vwọ kẹ avwanre erere ?
WOMARẸ Baibol na , Jihova kẹ avwanre irhi sansan .
Kerẹ udje , ọ gha ọfanrhiẹn , edjọẹgọ , uji , kugbe udi - ẹda vrẹ oma .
( 1 Kọr . 6 : 9 , 10 ) Vwọba , Jesu Kristi je vwẹ iji nana rọ vọnre vẹ egbabọse kugbe omavwerhovwẹn , vwọ kẹ idibo rọyen : “ Ovwan . . . yanran re we re yono ihwo rẹ akpọ na ejobi , [ “ we bru ayen phiyame , ” NW ] vwẹ odẹ rẹ Ọsẹ vẹ ọ rẹ Ọmọ kugbe [ “ ẹwẹn ọfuanfon na , ” NW ] : We yono ayen vwọ riẹn otọ rẹ imu na ejobi re dje kẹ ovwan na : nighe , me vẹ ovwan herọ vwẹ ọke ejobi , rhiri rhi te oba rẹ akpọ na . ”
( Mat .
28 : 19 , 20 ) Irhi rẹ Ọghẹnẹ nabọ sẹro rẹ avwanre dẹn !
Re vwo nene ayen kẹ ohwo ọghọ romobọ , oma kpokpọ , vẹ omavwerhovwẹn rẹ orua .
Ọ rọ ma rho , ẹyọnrọn rẹ irhi rẹ Jihova kerẹ ọ ro shekpahen iruo aghwoghwo na , nẹrhẹ avwanre mrẹ ebruphiyọ rọyen .

2 , 3 . ( a ) Diesorọ Baibol na rhe jẹ urhi kpahen kẹdia kẹdia rẹ akpeyeren rẹ avwanre eje - e ?
( b ) Enọ vọ yen uyono nana cha fuẹrẹn ?
( Ni uhoho rẹsosuọ na . )
Ẹkẹvuọvo , ẹdia buebun herọ rẹ Baibol na ghwe jẹ urhi kpahe - en .
Kerẹ udje , Baibol na ghwe dje kẹ avwanre oka rẹ iwun rẹ Onenikristi kuphiyọ - ọ .
Idjerhe vọ yen ọnana vwo dje aghwanre rẹ Jihova phia ?
Asan sansan vwo oborẹ ayen sẹ osẹnvwe wan , i ji wene nọke kpọke .
Ọ da dianẹ Baibol na si oka rẹ irhuon vẹ osẹnvwe ra guọnọre phiyotọ , mane jẹ i kpo awanre asaọkiephana re .
Vwo nene ọhọ yena , Baibol na ji si irhi ri shekpahen oka rẹ iruo , omaesivwo , vẹ ehaẹha ro fo kẹ Onenikristi phiyotọ - ọ .
Ohwo vuọvo , yẹrẹ ọgbuyovwin rẹ orua vwo ọmuvwiẹ rẹ ayen vwo brorhiẹn vwẹ ẹdia nana .
Ọnana ko mudiaphiyọ nẹ orhiẹn rẹ avwanre brẹ , tobọ te i ri djobọte akpeyeren rẹ avwanre , fiemu kẹ Jihova - a ?
Ọsẹ avwanre rọhẹ obodjuvwu che rhiabọreyọ korhiẹn korhiẹn rẹ avwanre bruru , siẹrẹ ọ rha vwọso urhi rẹ Baibol na - a ?
Siẹrẹ Baibol na rhe jẹ urhi kpahen ẹdia ọvo - o , mavọ a sa vwọ riẹn oborẹ Jihova guọnọre ?
4 , 5 .
Idjerhe vọ yen orhiẹn rẹ avwanre se vwo djobọte avwanre vẹ ihwo efa ?
Ihwo evo se roro nẹ avwanre se brorhiẹn ro je avwanre eje .
Ẹkẹvuọvo , e se vwo brorhiẹn rẹ aghwanre rọ cha kẹ Jihova omavwerhovwẹn , ofori nẹ e roro kpahen irhi vẹ eta rẹ Baibol na , e mi ji nene ayen .
Kerẹ udje , Ọghẹnẹ ki se rhiabọreyọ avwanre , ofori nẹ a yọnrọn urhi rọyen kpahen ọbara .
( Jẹn . 9 : 4 ; Iruo Rẹ Iyinkọn Na 15 : 28 , 29 ) Ẹrhovwo cha chọn avwanre uko vwo brorhiẹn ri shephiyọ irhi rẹ Baibol na .
Orhiẹn romobọ evo re pha họhọhọ se djobọte omakpokpọ rẹ ẹwẹn rẹ avwanre .
Orhiẹn rẹ avwanre brẹ eje djobọte oyerinkugbe rẹ avwanre vẹ Jihova , vwọrẹ erhuvwu yẹrẹ umiovwo .
Omamọ rẹ orhiẹn cha nẹrhẹ oyerinkugbe rẹ avwanre vẹ Ọghẹnẹ nabọ gan , orharhe rẹ orhiẹn me rha guọghọ .
Vwọba , orharhe rẹ orhiẹn sa dia ekprowọ vwọ kẹ ihwo efa , o se ji djobọte oyerinkugbe rẹ ukoko na .
Vwọrẹ uyota , orhiẹn romobọ rẹ avwanre fo obo re niso mamọ . — Se Rom 14 : 19 ; Galesha 6 : 7 .
Die yen sun orhiẹn - ebro rẹ avwanre ?
Die yen e ru vwẹ ẹdia rẹ Baibol na ghwe jẹ urhi kpahe - en ?
Vwẹ ẹdia tiọyena , ofori nẹ a nabọ fuẹrẹn ẹdia na mamọ , e mi brorhiẹn vwo nene ọhọre rẹ Jihova ukperẹ oborẹ avwanre guọnọre . — Se Une Rẹ Ejiro 37 : 5 .
Baibol na rhe jẹ urhi kpahen ẹdia ọvo - o , mavọ a sa vwọ riẹn oborẹ Jihova guọnọre nẹ e ru ?
Wọ sa tanẹ , ‘ Mavọ a sa vwọ riẹn oborẹ Jihova guọnọre vwẹ ẹdia rẹ Baibol na ghwe jẹ urhi kpahe - en ? ’
Ẹfesọs 5 : 17 da ta : “ Vwo ẹruọ rẹ obo rẹ ọhọre rẹ Ọrovwohwo epha . ”
Siẹrẹ Baibol na rhe jẹ urhi kpahen ẹdia na - a , mavọ yen avwanre se vwo vwo ẹruọ rẹ ọhọre rẹ Ọghẹnẹ ?
E se vwo siẹrẹ a da nẹrhovwo kẹ , ji rhiabọreyọ odjekẹ rọyen womarẹ ẹwẹn ọfuanfon na .
Mavọ yen Jesu vwọ riẹn oborẹ Jihova guọnọre nẹ o ru ?
Djudje rọyen .
Roro kpahen oborẹ Jesu ru riẹn oborẹ Ọsẹ rọyen guọnọre nẹ o ru .
Vwẹ ẹdia ivẹ , Jesu ka nẹrhovwo tavwen ọ ke ghẹrẹ otu buebun vwẹ idjerhe rẹ igbunu .
( Mat . 14 : 17 - 20 ; 15 : 34 - 37 ) Ẹkẹvuọvo , ọ senre ro vwo hirhe ibiekpẹn phiyọ emu ọke rẹ owẹnvwe vwo hwe , rẹ Idẹbono vwọ davwọni vwevunrẹ aton .
( Se Matiu 4 : 2 - 4 . )
Kidie nẹ ọ riẹn iroro rẹ Ọsẹ rọyen , Jesu riẹnre nẹ ofori o vwo hirhe ibiekpẹn phiyọ emu - u .
Ọ riẹnre nẹ ọ diẹ ọhọre rẹ Ọghẹnẹ rọ vwọ vwẹ ẹgba rọyen vwo ru ojevwe romobọ - ọ .
Jesu djerephia nẹ ọ vwẹroso odjekẹ vẹ ẹroevwote rẹ Jihova , kidie ọ sen ọdavwini na .
9 , 10 .
Die yen cha chọn avwanre uko vwo brorhiẹn rẹ aghwanre ?
Djudje rọyen .
A da guọnọ brorhiẹn rẹ aghwanre kirobo rẹ Jesu ruru , ofori nẹ a vwẹroso odjekẹ rẹ Jihova .
Ofori nẹ e ru nene eta rẹ aghwanre nana : “ Vwẹ udu wẹn ejobi vwọ kpahe Ọrovwohwo , wọ vwẹ ẹro suọ oma obọ wẹ - ẹn .
Vwẹ idjerhe wẹn ejobi rhọvwọ ; kọ cha kpọ idjerhe wẹn ejobi vi .
Wo roro nẹ wẹ ọvo re ghwanre - e ; djẹ oshọ rẹ Ọrovwohwo , rere wo jẹ umwemwu vwo . ”
( Isẹ 3 : 5 - 7 ) Ra vwọ riẹn iroro rẹ Jihova womarẹ uyono rẹ Baibol na , cha chọn avwanre uko vwo vwo ẹruọ rẹ oborẹ Ọghẹnẹ guọnọre nẹ e ru vwẹ ẹdia evo .
Erianriẹn rẹ avwanre kpahen iroro rẹ Jihova de kpobarophiyọ , ọnana cha kẹ avwanre owenvwe re vwo nene odjekẹ rọyen ọkieje . — Izi .
11 : 19 .
Kerẹ udje , vwẹ ẹro roro aye - uwevwin ro kpo eki ra dẹ erọnvwọn .
Ọ da mrẹ isabato ro jere mamọ , jẹ e pha ghanghanre .
Ọtiọyena , ọ da nọ oma rọyen , ‘ Oma cha vwerhen ọshare mẹ , ọ da riẹn nẹ me dẹ isabato ọghanghanre nana ? ’
Vwọrẹ uyota , ọ riẹn ẹkpahọnphiyọ rẹ onọ yena dede nẹ ọshare na hẹ etiyi - in .
Diesorọ ọ sa vwọ riẹn ?
Kidie uvwre rẹ ọke rẹ ayen rọvwọn re na , aye na rhe nabọ riẹn iroro rẹ ọshare na kpahen ẹdia nana .
Kọyensorọ ọ sa vwọ riẹn iroro rẹ ọshare rọyen kpahen igho - ẹghwọrọ tiọyena .
Vwẹ idjerhe vuọvo na , siẹrẹ a da riẹn iroro rẹ Jihova vẹ obo ro ruẹ erọnvwọn wan , ọ cha nẹrhẹ a riẹn oborẹ Ọsẹ avwanre rọhẹ odjuvwu guọnọre nẹ e ru vwẹ ẹdia sansan .
Enọ vọ yen a sa nọ oma avwanre siẹrẹ e de se yẹrẹ yono Baibol na ?
( Ni ekpeti na , “ Wo De Ru Uyono Romobọ , Gba Nọ Oma Wẹn . ” )
Ra sa vwọ riẹn iroro rẹ Jihova , ofori nẹ e phi uyono romobọ phiyọ ẹdia rẹsosuọ .
Avwanre de se Ota rẹ Ọghẹnẹ , ofori nẹ a nọ oma avwanre , ‘ Die yen ẹkpo nana djephia kpahen Jihova , idjerhe rẹ ọvwata rọyen , vẹ iroro rọyen ? ’
Ofori nẹ e vwo oka rẹ ẹwẹn ro rhe ọbuine Devid , rọ vwọ so : “ Ru vwe me vwọ riẹn idjerhe wẹn , E Ọrovwohwo ; yono uvwe idjerhe wẹn .
Sun vwe wan evun rẹ uyota , re wo yono uvwe , kidie wẹ Ọghẹnẹ rẹ esivwo mẹ ; kidie wẹ me hẹrhẹ vwẹ ẹdẹ na ejobi . ”
( Une 25 : 4 , 5 ) Wọ sa vwẹ enọ nana vwo roro kpahen ẹkpo rẹ Baibol wo se na : ‘ Mavọ me sa vwẹ ovuẹ nana vwo ruiruo vwẹ akpeyeren mẹ ?
Tivọ me da sa reyọ vwo ruiruo ?
Vwẹ uwevwin ?
Vwẹ iruo ?
Vwẹ isikuru ?
Vwẹ iruo aghwoghwo na ? ’
Siẹrẹ a da riẹn asan ra da sa reyọ vwo ruiruo , kọ cha lọhọ a vwọ riẹn obo ra sa reyọ vwo ruiruo wan .
Mavọ yen ẹbe ukoko na vẹ uyono ẹra sa vwọ chọn avwanre uko vwọ riẹn iroro rẹ Jihova kpahen ẹdia sansan ?
Idjerhe ọfa avwanre sa vwọ riẹn iroro rẹ Jihova ọyen a vwọ nabọ kerhọ kẹ odjekẹ rẹ ukoko na .
Kerẹ udje , e ru Watch Tower Publications Index vẹ Research Guide for Jehovah’s Witnesses , rere e vwọ chọn avwanre uko vwo yono kpahen iroro rẹ Jihova vwẹ ẹdia buebun rẹ akpeyeren re guọnọ orhiẹn - ebro romobọ .
A je mrẹ erere gbidiki siẹrẹ a da nabọ kerhọ vwẹ uyono ji vwobọ vwẹ ayen .
Re vwo roro kpahen obo re yonori cha chọn avwanre uko vwo vwo ẹruọ okokodo kpahen iroro rẹ Jihova , ji vwo iroro rọyen na .
Siẹrẹ a da reyọ oborẹ Jihova yono avwanre vwọ nabọ ruiruo , ka cha rhe riẹn idjerhe rẹ Jihova .
Ukuotọ rọyen , orhiẹn - ebro avwanre kọ cha dia ọ rẹ Ọghẹnẹ che ku ebruphiyọ rọyen ku .
Djudje ọvo ro djerephia nẹ ra vwọ riẹn iroro rẹ Jihova sa chọn avwanre uko vwo brorhiẹn rẹ aghwanre .
Roro kpahen udje ọvo ro djerephia nẹ ra vwọ riẹn iroro rẹ Jihova sa chọn avwanre uko vwo brorhiẹn rẹ aghwanre .
Kerẹ ighwoghwota , avwanre se vwo ẹwẹn ra vwọ dia ọkobaro ọkieje .
Ọtiọyena , kẹ avwanre ru akpeyeren avwanre lọhọ e se vwo yerin te ẹdia nana .
Ọke vuọvo na , avwanre sa je ro ẹnwan sẹ akpeyeren ọlọlọhọ sa ghene kẹ avwanre uvi rẹ omavwerhovwẹn .
Vwọrẹ uyota , ọ diẹ Baibol na jẹ urhi nẹ a dia ọkobaro - o , a sa je fuevun ga Jihova kerẹ oghwoghwota .
Ẹkẹvuọvo , Jesu kẹ avwanre imuẹro na nẹ ihwo re vwẹ erọnvwọn vwoze fikirẹ Uvie na cha mrẹ ebruphiyọ gbidiki .
( Se Luk 18 : 29 , 30 . )
Vwọba , Baibol na djerephia nẹ oma vwerhen Jihova siẹrẹ a da vwẹ “ izobo rẹ ejiro ” vwọ kẹ , je davwẹngba rẹ avwanre eje vwo toroba ẹga rẹ uyota . ( Une 119 : 108 ; 2 Kọr .
9 : 7 ) Ẹkpo sansan nana vẹ ẹrhovwo ẹnẹ vwọ kẹ odjekẹ , sa nẹrhẹ avwanre riẹn iroro rẹ Jihova kpahen ẹdia nana .
E de roro kpahen ayen , ọ sa vwẹ ukẹcha kẹ avwanre vwo bru omamọ orhiẹn , rọ cha nẹrhẹ a mrẹ ebruba rẹ Jihova .
Mavọ wọ sa vwọ riẹn sẹ oka rẹ irhuon ọvo shephiyọ vwẹ ẹro rẹ Jihova ?
Udje ọfa : Ọ da dianẹ oka rẹ osẹnvwe ro je we sa so ekprowọ vwọ kẹ iniọvo evo vwẹ ukoko na .
Jẹ ọ dianẹ kẹ Baibol na ghwe jẹ urhi kpahen oka rẹ osẹnvwe tiọyena - a .
Die yen iroro rẹ Jihova kpahen ẹdia nana ?
Ọyinkọn Pọl de si : “ Ọtiọye rhe eya na je sẹ osẹvwe rẹ oma evwokpotọ vẹ iroro o dia ọ rẹ amwa - a , ọ dia ọ rẹ ẹton re meri - i eyẹ oro eyẹ evwarha eghaghare ra gba phihọ - ọ ẹkẹvuọvo ọ rẹ uruemu esiri , kirobo ri fori kẹ eya ri segbuyota . ”
( 1 Tim . 2 : 9 , 10 ) Odjekẹ nana ji djobọte eshare .
Kerẹ idibo rẹ Jihova , ọ diẹ ojevwe romobọ ọvo yen avwanre vwọ tua - a , ẹkẹvuọvo avwanre ji roro kpahen oborẹ osẹnvwe rẹ avwanre se djobọte ihwo efa .
Ẹguọnọ vẹ uruemu rẹ abavo che mu avwanre vwo roro kpahen iniọvo na , re vwo jẹ ekprowọ ẹdia vwọ kẹ ayen . ( 1 Kọr .
10 : 23 , 24 ; Fil . 3 : 17 ) E de roro kpahen oborẹ Baibol na tare , ọ cha chọn avwanre uko vwọ riẹn iroro rẹ Jihova kpahen ẹdia nana , o ji se sun avwanre vwo brorhiẹn nene ọhọre rọyen .
15 , 16 . ( a ) Mavọ yen o djobọte Jihova wan siẹrẹ e de roro kpahen ọfanrhiẹn ọkieje ?
( b ) Mavọ yen a sa vwọ riẹn obo ri je Jihova siẹrẹ a da sane erọnvwọn ra vwọ diotọ ?
( c ) Mavọ yen e se vwo brorhiẹn eghanghanre ?
Baibol na djerephia nẹ ọ da Jihova mamọ ọke rẹ ihworakpọ na vwo ru umwemwu gangan , rẹ ‘ iroro rẹ udu rayen eje vwọ dia brabra ọke ejobi . ’
( Se Jẹnẹsis 6 : 5 , 6 . )
Vwo nene ọnana , avwanre sa mrẹ nẹ iroro rẹ ọfanrhiẹn chọre kidie ọ sa nẹrhẹ ohwo ru umwemwu ọgangan rẹ Baibol na senre , rọ je vwọso iroro rẹ Jihova .
Odibo Jems de si : “ Aghwanre ro nẹ obenu rhe ka dia yoyovwi tavwe , ọ ke rha vọn vẹ ufuoma , dẹndẹn , ọ fobọ kuomagbe , ọ vọnre vẹ arodọvwẹ kugbe uruemu esiri , o vwo ofẹnẹ - ẹ ọ phiẹn oma rọye - e . ”
( Jems 3 : 17 ) Erianriẹn nana che mu avwanre vwọ sen erọnvwọn ra vwọ diotọ kerẹ ẹbe , ughe , yẹrẹ eha re kpare urhurusivwe vẹ iroro ọchọchọ .
Onenikristi ro vwo ẹruọ sen ẹbe , ughe , yẹrẹ eha ri churobọ si erọnvwọn rẹ Jihova vwo utuoma kpahen .
Iroro rẹ Jihova kpahen ẹdia nana pha phephẹn vwẹ Baibol na .
O vwo idjerhe sansan re se vwo brorhiẹn , ọ me je kẹ Jihova omavwerhovwẹn .
Ẹkẹvuọvo , ọ da dianẹ avwanre guọnọ brorhiẹn eghanghanre evo , ofori nẹ e bru ekpako na ra yẹrẹ iniọvo ri tedje vwọ kẹ uchebro .
( Taitọs 2 : 3 - 5 ; Jems 5 : 13 - 15 ) Vwọrẹ uyota , o ghwe fo ra vwọ vuẹ ihwo efa nẹ ayen brorhiẹn vwọ kẹ avwanre - e .
E jẹ Inenikristi yono ẹgba rẹ iroro rayen , ayen me je reyọ vwo ruiruo .
( Hib . 5 : 14 ) E jẹ avwanre eje ru nene eta rẹ Pọl , rọ vwọ ta : “ Dohwo doghwa rọye gba cha ghwa . ” — Gal .
6 : 5 .
Erere vọ yen a cha mrẹ siẹrẹ e de brorhiẹn rọ cha nẹrhẹ oma vwerhen Jihova ?
E de mu orhiẹn - ebro avwanre kpahen iroro rẹ Jihova , ọnana cha nẹrhẹ avwanre nabọ sikẹrẹ .
( Jems 4 : 8 ) Ka cha mrẹ ebruba rọyen .
Ọnana kọ je cha nẹrhẹ esegbuyota rẹ avwanre vwo kpahọn je ganphiyọ .
Ọtiọyena , e jẹ irhi rẹ Baibol na sun avwanre , kidie e nẹrhẹ avwanre riẹn iroro rẹ Ọghẹnẹ .
Vwọrẹ uyota , o vwo erọnvwọn buebun rẹ avwanre che yono kpahen Jihova .
( Job 26 : 14 ) Ẹkẹvuọvo , avwanre da davwẹngba , ke se vwo aghwanre , erianriẹn , vẹ ẹruọ ra guọnọre vwo brorhiẹn rẹ aghwanre .
( Isẹ 2 : 1 - 5 ) Iroro rẹ ohworakpọ wene cha wene kpo , jẹ kirobo rẹ ọbuine na karophiyọ avwanre : “ Umẹ rẹ Ọrovwohwo na mudia bẹdẹ , iroro rẹ udu rọye herọ nẹ edje ra ro edje . ”
( Une 33 : 11 ) Vwọrẹ imuẹro , avwanre se brorhiẹn rẹ aghwanre siẹrẹ iroro vẹ uruemu rẹ avwanre da rhọnvwephiyọ ọ rẹ Jihova , rọ dia Ọghẹnẹ rọ ma ghwanre na .
Die yen ẹkpo nana djekpahen idjerhe ọvwata rẹ Jihova ? ( Une 25 : 4 )
Mavọ me sa vwọ reyọ ovuẹ nana vwo ruiruo . . .
vwẹ uwevwin ?
vwẹ iruo ?
vwẹ isikuru ?
vwẹ iruo aghwoghwo na ?

“ Gbe wene iroro rẹ udu rẹ ovwan phihọ ọkpokpọ . ” — ROM 12 : 2 .
UNE : 61,52
Diesorọ e vwo ru ewene ọkieje a da tobọ bromaphiyame nu ?
Diesorọ Ọghẹnẹ vwọ guọnọ ẹgbaẹdavwọn ọgangan mie avwanre re vwo phi ovwiẹrẹ kparobọ ?
Die yen e se ru rere Baibol na vwo wene akpeyeren rẹ avwanre ọkieje ?
1 - 3 . ( a ) Ewene vọ yen sa bẹn kẹ avwanre siẹrẹ e de bromaphiyame nu ?
( b ) Siẹrẹ ẹyanphiaro da bẹn kẹ avwanre , enọ vọ yen a sa nọ ?
( Ni ihoho rẹsosuọ na . )
KEVIN ghwa vwọ mrẹ uyota na vughe , o de vwo owenvwe ọgangan ro vwo ru oyerinkugbe rọyen vẹ Jihova ganphiyọ .
Vwẹ ikpe buebun , o phi idjogba , o phopho isigati , ọ da udi vrẹ oma , ọ je reyọ ihunvwun egangan .
Ọ sa vwọ dia ugbeyan rẹ Ọghẹnẹ , Kevin de siobọnu iruemu echọchọ yena .
O se ru ewene na womarẹ ukẹcha rẹ Jihova vẹ Baibol na . — Hib .
4 : 12 .

Kevin vwo bromaphiyame nu , o ji ru ewene sansan rere ọ sa vwọ dia omamọ rẹ Onenikristi .
( Ẹfe . 4 : 31 , 32 ) Kerẹ udje , ọ mrẹrẹ bẹnbẹn o se vwo sun ophu ọgangan rọyen .
Ọ da ta : “ Mi vwo sun ophu ọgangan mẹ tobọ bẹn kẹ vwẹ vrẹ iruemu ichekọ re me dobọ rayen ji ! ”
Ẹkẹvuọvo , womarẹ ẹrhovwo vẹ uvi rẹ uyono romobọ , o de phi ẹdia nana kparobọ .
Kerẹ Kevin , avwanre ji wene akpeyeren avwanre rere ọ vẹ irhi rẹ Baibol na vwo shephiyọ tavwen e ki bromaphiyame .
E ji vwo bromaphiyame nu , a je mrẹ ewene itete rẹ avwanre ji ru , a sa vwọ nabọ vwẹrokere Ọghẹnẹ vẹ Jesu . ( Ẹfe .
5 : 1 , 2 ; 1 Pita 2 : 21 ) Kerẹ udje , ọ sa dianẹ avwanre vwo uruemu re vwo brenu , ra vwọ djoshọ rẹ ohworakpọ , re vwo gun ihwo , vẹ efa sansan .
O krire wọ vẹ ebẹnbẹn nana muabọ cha re ?
Ọ da dia ọtiọyen , wo se roro nẹ , ‘ Mi de se ru ewene rode vwẹ akpọ mẹ , kẹ diesorọ itete nana vwọ bẹn kẹ vwẹ ?
Die ofori nẹ mi ru rere Baibol na se vwo wene akpọ mẹ ọkieje ? ’
Diesorọ e rhe se ruẹ ọhọre rẹ Jihova ọkieje - e ?
Avwanre vwo ẹguọnọ rẹ Jihova , a je guọnọ ru obo re cha nẹrhẹ oma vwerhọn .
Jẹ ọ da ohwo mamọ nẹ fikirẹ jẹgba , e se ru obo rọ guọnọre ọkieje - e .
Avwanre ghwa hepha kerẹ ọyinkọn Pọl rọ tare nẹ , “ Mi vughe obo ri yovwiri , ẹkẹvuọvo yi mi se ruo - o . ” — Rom 7 : 18 ; Jems 3 : 2 .
Ewene vọ yen avwanre ruru e ki se bromaphiyame , jẹ egbabọse vọ yen avwanre ji nene muabọ ?
Avwanre siobọnu iruemu ebrabra ri fo vwọ kẹ Inenikristi - i . ( 1 Kọr .
6 : 9 , 10 ) Dedena , avwanre gbare - e .
( Kọl . 3 : 9 , 10 ) Ọtiọyena , ohwo de bromaphiyame nu yẹrẹ ọ da tobọ dianẹ ọ hẹ ukoko na krire , o ji se ru chọ , o se rhiẹromrẹ edavwini yẹrẹ vwo iroro echọchọ .
A sa tobọ nene ẹdia tiọyena muabọ ikpe buebun .
6 , 7 . ( a ) Die yen nẹrhẹ a sa dia ugbeyan rẹ Jihova dede nẹ avwanre gbare - e ?
( b ) Diesorọ avwanre vwọ yare evwoghovwo rẹ Jihova ọkieje ?
Avwanre sa ga Jihova , je dia ugbeyan rọyen dede nẹ avwanre gbare - e .
Roro kpahen ọnana : Ọke rẹ Jihova vwo si avwanre te oma , ọ riẹnre nẹ avwanre che ru chọ ọke evo .
( Jọn 6 : 44 ) Ọghẹnẹ riẹn uruemu vẹ iroro rẹ avwanre , ọ je riẹn asan rẹ avwanre da vwiẹrẹ .
Ọ riẹnre nẹ avwanre che ru chọ ọke evo .
Dedena , Jihova je guọnọ nẹ wọ rhe dia ugbeyan rọyen .
Ẹguọnọ yen mu Ọghẹnẹ vwọ kẹ avwanre izobo rẹ ọtanhirhe rẹ Ọmọ ọghanghanre rọyen .
( Jọn 3 : 16 ) Fikirẹ ọtanhirhe na , siẹrẹ e de ru umwemwu , e se kurhẹriẹ , yare evwoghovwo rẹ Jihova , ji vwo imuẹro nẹ a je sa dia ugbeyan rọyen .
( Rom 7 : 24 , 25 ; 1 Jọn 2 : 1 , 2 ) Ọtiọyena , ofori nẹ e siomauko vwọ kẹ erere rẹ ọtanhirhe na fikirẹ ẹdia rẹ umwemwu rẹ avwanre hepha ?
Ẹjo .
Ka cha họhọ ohwo rẹ abọ rọyen gberi jẹ ọ rhọnvwe reyọ ame vwọ hworhẹ - ẹ .
Ọtanhirhe na herọ vwọ kẹ irumwemwu ri kurhẹriẹ .
Ọ vwerhoma nẹ womarẹ ọtanhirhe na , avwanre vẹ Jihova je sa dia ugbeyan dede nẹ avwanre gbare - e . — Se 1 Timoti 1 : 15 .
Diesorọ o vwo je fo re vwo kuẹrofia kẹ ẹdia rẹ jẹgba rẹ avwanre ?
Avwanre ghwe kuẹrofia kẹ ẹdia rẹ jẹgba rẹ avwanre - e .
A sa vwọ dia ugbeyan rẹ Jihova churobọ si ra vwọ davwẹngba rẹ avwanre eje vwọ vwẹrokere Ọghẹnẹ vẹ Jesu , a me je dia oka rẹ ohwo rẹ ayen guọnọre nẹ a dia .
( Une 15 : 1 - 5 ) O ji churobọ si re vwo suẹn urhurusivwe rọhẹ oma avwanre , a me je davwẹngba vwọ kẹnoma kẹ ayen kare kare .
Owenẹ e bromaphiyame krire , yẹrẹ o ji kri - i , e jẹ avwanre “ rhuẹrẹ idjerhe ” rẹ avwanre phiyọ ọkieje . — 2 Kọr .
13 : 11 .
Mavọ yen avwanre ru riẹn nẹ e se ku ohwo ọkpokpọ na phiyọ ọkieje ?
A guọnọ ẹgbaẹdavwọn rẹ ọkieje a ke sa “ rhuẹrẹ idjerhe ” rẹ avwanre ji “ ku ohwo ọkpokpọ na ” phiyọ .
Pọl da karophiyọ iniọvo na : “ Gbe ku oma rẹ ovwan rẹ awanre na kugbe uruemu rẹ ovwan rẹ awanre na ro miovwiri fiki rẹ ophiẹvwe rẹ urhuru sivwi ofefe na kufia , [ “ rere ovwan vwẹ ọkeneje vwo ru ẹgba iroro ovwan phiyọ ọkpokpọ , ” NW ] re we ku ohwo ọkpokpọ na phihọ oma , ra mare vwẹ uhoho rẹ Ọghẹnẹ vwẹ omamọ rẹ ọvwata kugbe ẹfuọn . ” ( Ẹfe .
4 : 22 - 24 ) Ubiota na “ ọkeneje ” mudiaphiyọ nẹ re vwo ku ohwo ọkpokpọ na phiyọ guọnọ ẹgbaẹdavwọn rẹ ọkieje .
Ọnana vwerhoma kidie ọ kẹ avwanre imuẹro nẹ otoro obo ro krite avwanre ga Jihova re - e , avwanre se ru iruemu rẹ Inenikristi rẹ avwanre yovwinphiyọ kọke kọke .
Baibol na ghene sa chọn avwanre uko vwo wene akpeyeren avwanre .
Die yen a guọnọ mie avwanre a ke sa yan obaro womarẹ ukẹcha rẹ Baibol na , kẹ enọ vọ yen a sa nọ ?
Avwanre cha davwẹngba mamọ siẹrẹ a da guọnọ nẹ Ota rẹ Ọghẹnẹ wene akpeyeren avwanre ọkieje .
Ẹkẹvuọvo , diesorọ ọ vwọ guọnọ ẹgbaẹdavwọn mie avwanre ?
Ọ da dianẹ Jihova ku ebruphiyọ ku ẹgbaẹdavwọn avwanre , o rhe fo nẹ a je mrẹ ẹyan obaro rẹ ẹwẹn vwẹ akpeyeren avwanre ?
Jihova rhe se si iroro ọchọchọ nẹ ẹwẹn rẹ avwanre te ẹdia rẹ ẹgbaẹdavwọn otete kọyen a guọnọre re vwo dje omamọ rẹ uruemu phia ?
11 - 13 .
Diesorọ Jihova vwọ guọnọ ẹgbaẹdavwọn ọgangan mie avwanre re vwo phi ovwiẹrẹ kparobọ ?
E de roro kpahen irharheghe na , a cha riẹn nẹ Jihova vwo ẹgba mamọ .
Kerẹ udje , vwẹ aroẹbrẹ ọvo , elo vẹ ọrhorho ro nẹ ọnre na cha , ganre mamọ .
Dede nẹ , elo vẹ ọrhorho rọyen ro te akpọ na ghwe bu - un , jẹ ọyen a guọnọre rere arhọ sa vwọ dia akpọ na . ( Une 74 : 16 ; Aiz .
40 : 26 ) Oma vwerhen Jihova siẹrẹ ọ da vwẹ ẹgba rẹ idibo rọyen guọnọre vwọ kẹ ayen .
( Aiz . 40 : 29 ) Ọghẹnẹ sa tobọ ruo lọhọ kẹ avwanre e se vwo phi ebẹnbẹn vẹ ovwiẹrẹ re vwori kparobọ womarẹ ẹgba rọyen .
Kẹ diesorọ o rhe ru ọtiọye - en ?
Jihova kẹ avwanre ọmuvwiẹ .
Siẹrẹ e de brorhiẹn , je davwẹngba vwo ru ọhọre rẹ Ọghẹnẹ , ọnana che dje oborẹ ẹguọnọ rẹ avwanre vwo kpahọn kodo te kugbe owenvwe re vwo ru obo ri je .
O ji djephia nẹ avwanre ka ẹbẹre rẹ usuon rọyen .
Eshu gbevwọso usuon rẹ Jihova , ọtiọyena Ọsẹ rẹ avwanre rọhẹ odjuvwu vwẹ ẹro ọghanghanre vwo nẹ ẹgbaẹdavwọn vẹ owenvwe rẹ avwanre vwọ ka ẹbẹre rọyen .
( Job 2 : 3 - 5 ; Isẹ 27 : 11 ) Ẹkẹvuọvo , Jihova de ru erọnvwọn eje lọhọ vwọ kẹ avwanre , e rhe nene jẹgba rẹ avwanre họnre - e , kọyen evun - ẹfuọn vẹ obicha rẹ avwanre vwọ kẹ usuon rọyen rhe fiemu vuọvo - o .
Kọyensorọ Jihova vwọ vuẹ avwanre nẹ a “ pharhe ” re vwo vwo uruemu rẹ Onenikristi .
( Se 2 Pita 1 : 5 - 7 ; Kọl .
3 : 12 ) Ọ guọnọre nẹ a davwẹngba vwo sun iroro vẹ uruemu rẹ avwanre .
( Rom 8 : 5 ; 12 : 9 ) Ọ kẹ avwanre omavwerhovwẹn siẹrẹ a da mrẹ ewene rẹ Baibol na ruẹ vwẹ akpeyeren rẹ avwanre , kidie a davwẹngba avwanre eje vwo ruo .
14 , 15 .
Mavọ yen e se vwo vwo iruemu rẹ Jihova vwo ẹguọnọ kpahen ?
( Ni ekpeti na , “ Baibol na vẹ Ẹrhovwo Wene Akpeyeren Rayen . ” )
Die yen e se ru re vwo vwo uruemu rẹ Onenikristi , je nẹrhẹ oma vwerhen Jihova ?
Ọ vrẹ a de vwọ yanphiaro ghevweghe .
Ofori nẹ a davwẹngba ọkieje , je yọnrọn irhi rẹ Ọghẹnẹ .
Rom 12 : 2 da ta : “ We hirhe oma phihọ ohwo rẹ akpọ nana ọvo - o ẹkẹvuọvo gbe wene iroro rẹ udu rẹ ovwan phihọ ọkpokpọ , re we se vughe ọhọre rẹ Ọghẹnẹ , obo ri yoma ro fo ẹreyọ kugbe obo re gbare . ”
Womarẹ Baibol na vẹ ẹwẹn ọfuanfon na , Jihova chọn avwanre uko vwọ riẹn ọhọre rọyen ji vwo ruo , rere e se vwo wene akpeyeren avwanre vwo nene irhi rọyen .
Ẹgbaẹdavwọn rẹ avwanre churobọ si isese rẹ Baibol ri kẹdẹ kẹdẹ , re vwo roro kpahen obo re seri , kugbe ra vwọ yare ukẹcha rẹ ẹwẹn ọfuanfon na .
( Luk 11 : 13 ; Gal . 5 : 22 , 23 ) A cha dia omamọ rẹ Onenikristi vwọrẹ iroro , eta , vẹ uruemu , siẹrẹ e de nene odjekẹ rẹ ẹwẹn ọfuanfon rẹ Ọghẹnẹ , je kpọ iroro rẹ avwanre vwo nene iroro rẹ Jihova kirobo rọ hepha vwẹ Baibol na .
Dedena , o ji fo nẹ e nomaso ọkieje e vwo jeshe ro umwemwu . — Isẹ 4 : 23 .
O che yovwin siẹrẹ wọ da jokaphiyọ ẹkpo rẹ Baibol evo vẹ ẹbe ukoko na ri shekpahen ẹdia wọ da vwiẹrẹ , wọ me je rhoma se ayen ( Ni ẹkoreta 15 )
Vwọ vrẹ isese rẹ Baibol na , o ji fo nẹ a vwẹ ẹbe ukoko na vwo yono Ota rẹ Ọghẹnẹ vẹ ẹwẹn ra vwọ vwẹrokere uruemu iyoyovwin rẹ Jihova .
Ihwo evo jokaphiyọ ẹkpo rẹ Baibol evo vẹ iyovwinreta rehẹ Uwevwin Orhẹrẹ na yẹrẹ Awake !
re chọn ayen uko vwo vwo uruemu rẹ Onenikristi yẹrẹ vwo phi ovwiẹrẹ ọvo kparobọ , kẹ ayen rhoma se ọke ọvo de te .
Diesorọ ẹwẹn avwanre vwo jẹ ẹkuọrọn siẹrẹ ewene rẹ avwanre rha ghwa dia kpakpata - a ?
Karophiyọ nẹ ẹyan obaro wẹn guọnọ ọke , ọ dia emu rẹ kpregede - e .
Re vwo vwo uruemu rẹ Onenikristi guọnọ ẹgbaẹdavwọn rẹ ọkieje .
Ọ je guọnọ odirin mie avwanre , Baibol na ki se ru ewene vwẹ akpeyeren rẹ avwanre .
Ẹsosuọ , ọ sa bẹn re vwo ru obo ri yoma .
Jẹ ọke vwọ yanran na , kọ cha lọhọ rẹ iroro vẹ iruemu rẹ avwanre vwo shephiyọ ọ rẹ Jihova Ọghẹnẹ . — Une 37 : 31 ; Isẹ 23 : 12 ; Gal .
5 : 16 , 17 .
A da fuevun kẹ Jihova , die yen a sa rhẹro rọyen vwẹ ọke rọ cha obaro na ?
Idibo rẹ Jihova re fuevun , vwo iphiẹrophiyọ rẹ ayen cha vwọ ga bẹdẹ bẹdẹ vwẹ ẹdia rẹ ọgbagba .
Ọke yena , kọ cha dia phẹphẹre vẹ omavwerhovwẹn re vwo vwo uruemu rẹ Onenikristi .
Bẹsiẹ ọke yena vwo te , oma vwerhen avwanre vwọ kẹ ọtanhirhe na rọ nẹrhẹ a sa ga Jihova nonẹna .
E se ru ọnana siẹrẹ a da vwẹ uphẹn kẹ ẹgba rẹ Ota rẹ Ọghẹnẹ nẹ o wene akpeyeren rẹ avwanre ọkieje dede nẹ avwanre gbare - e .
18 , 19 .
Die yen cha kẹ avwanre imuẹro nẹ Baibol na ghini vwo ẹgba ro vwo wene akpeyeren rẹ avwanre ọkieje ?
Kevin , re djunute siẹvore davwẹngba ro vwo sun ophu ọgangan rọyen .
Ọ nabọ roro kpahen iyono rẹ Biabol na ọ da je vwẹ ayen ruiruo , o rhiabọreyọ ukẹcha vẹ uchebro rẹ iniọvo na .
Ikpe evo vwọ wan nu , Kevin da mrẹ ewene rode vwẹ akpeyeren rọyen .
Ukuotọ rọyen , o de muwan rọ vwọ ga kerẹ odibo rowian , omarẹ ẹgbukpe 20 rhire na , ọ ga kerẹ ọkpako vwẹ ukoko na .
Dedena , ọ je mrẹ nẹ ofori o nomaso o vwo jeshe ro umwemwu .
Ikuegbe rẹ Kevin na djerephia nẹ Baibol na chọn ihwo rẹ Ọghẹnẹ uko vwo ruẹ ewene vwẹ akpeyeren rayen ọkieje .
Ọtiọyena , e jẹ avwanre vwẹ uphẹn kẹ Ota rẹ Ọghẹnẹ rere o wene akpeyeren rẹ avwanre ọkieje , ọ je nẹrhẹ e vwo omamọ rẹ oyerinkugbe vẹ Jihova .
( Une 25 : 14 ) Avwanre vwo imuẹro nẹ Baibol na se ghini wene akpeyeren rẹ avwanre ọkieje , kidie avwanre mrẹ ebruphiyọ rẹ Jihova vwẹ ẹgbaẹdavwọn rẹ avwanre . — Une 34 : 8 .
[ 1 ] ( ẹkorota 1 ) E wene odẹ na .
Russell brenu mamọ , o vwo orọnvwọn vuọvo rẹ iniọvo rẹ ukoko rọyen ruẹ , ro je - e .
Maria Victoria gun ihwo mamọ .
Oshọ rẹ ohworakpọ mu Linda mamọ siẹrẹ ọ da hẹ iruo aghwoghwo na .
Inenikristi erha nana , ri bromaphiyame re na , niro nẹ ọ cha bẹn mamọ rẹ ayen vwo wene uruemu rayen .
Ẹkẹvuọvo , ayen eje mrẹ ewene rode , ayen de phi ẹdia rayen na kparobọ .
Jokaphiyọ obo re chọn ayen uko .
Russell : “ Ẹrhovwo ẹnẹ vwọ kẹ Jehovah kugbe isese rẹ Baibol ri kẹdẹ kẹdẹ chọn vwẹ uko .
Mi vwo roro kpahen 2 Pita 2 : 11 vẹ uchebro rẹ ekpako na nẹrhẹ mi se wene uruemu mẹ . ”
Maria Victoria : “ Me nẹrhovwo gangan vwọ kẹ Jihova nẹ ọ chọn vwẹ uko vwọ sẹro rẹ ẹrẹnvwe mẹ .
Me da je kẹnoma kẹ ihwo ri vwo omavwerhovwẹn kpahen iguegun .
Une Rẹ Ejiro 64 : 1 - 4 nẹrhẹ me mrẹvughe nẹ ofori me dia ohwo rẹ ihwo mrẹ djẹ - ẹ !
Me da rhe riẹn nẹ iguegun cha nẹrhẹ me dia orharhe rẹ udje , ọ je cha hwarhiẹ ekan vwo rhe odẹ rẹ Jihova . ”
Linda : “ Me nabọ riẹn eta rehẹ itrati avwanre , rere me sa vwọ reyọ ayen vwo ruiruo .
Me vẹ ihwo re riẹn ena sansan rẹ aghwoghwo na da rhe dia ugbeyan , ayen chọn vwẹ uko mamọ .
Me je vwẹroso Jihova womarẹ ẹrhovwo . ” ”
© 2016 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .


Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
UYOVWINROTA RẸ ỌBE NA | EMRAMRẸ RI SHEKPAHEN ODJUVWU
Wo roro kpahen ihwo rẹ ẹwẹn vẹ asan rẹ ayen dia dẹvure ?
Ọ da dia ọtiọyen , riẹn nẹ ọ diẹ owẹ ọvo - o .
Ikpe uriorin buebun re , ọyen ihwo vwo roro kpahọn .
Ihwo evo vwo imuẹro nẹ esẹ ride avwanre ri ghwure yen dia asan rẹ ihwo rẹ ẹwẹn hepha , o ji fo nẹ e muọghọ kẹ ayen .
Efa vwẹ ẹro roro nẹ ọyen asan rẹ ufuoma , rọ hepha dọe , re se odjuvwu ; emamọ ihwo ri ghwure vẹ emekashe yen dia oboyin .
Efa je herọ ri roro nẹ ọnana asan rẹ eghene buebun dia .
Ihwo buebun je tanẹ a cha sa riẹn emu vuọvo kpahen odjuvwu - u kidie o ji vwo ohwo ro nẹ oboyin rhe rọ sa vuẹ avwanre kpahọ - ọn .
Ọyena ororochọ .
Jesu Kristi ka dia odjuvwu jovwo , asan rẹ ihwo rẹ ẹwẹn hepha , ọ ke rhe otọrakpọ na .
Ọ tarọ phephẹn vwọ kẹ ilori ẹga rẹ ẹgbukpe ujorin ẹsosuọ nẹ , “ Mi nẹ obo odjuvwu rhe , rhi ru ọhọre mẹ - ẹ , ẹkẹvuọvo ọhọre rẹ ọ ro ji vwe rhe . ”
Ọtiọyena , oborẹ Jesu rhiẹromrẹ ọyen ọ vuẹ iyinkọn rọyen , rọ vwọ ta : “ Vwẹ uwevwi rẹ Ọsẹ mẹ ivun buebu herọ . ” — Jọn 6 : 38 ; 14 : 2 .
Ọghẹnẹ yehẹ Ọsẹ rẹ Jesu , odẹ rọyen Jihova . Odjuvwu ọyen “ uwevwi ” rẹ Jihova hepha .
( Une Rẹ Ejiro 83 : 18 ) Ọtiọyena , o rhe vwo ohwo vuọvo ro se djisẹ rẹ odjuvwu vwọ vrẹ Jihova Ọghẹnẹ vẹ Jesu Kristi - i .
Ayen vwẹ evuẹ buebun phia kpahen odjuvwu womarẹ emramrẹ rẹ ayen vwọ kẹ ihwo re fuevun vwẹ ọke awanre .
Uyovwinrota rọ vwọ kpahen ọnana djekpahen ẹkpo rẹ Baibol sansan ri djisẹ rẹ oborẹ ihwo mrẹre vwẹ emramrẹ buebun .
Wọ vwọ fuẹrẹn emramrẹ nana , karophiyọ nẹ odjuvwu fẹnẹ otọrakpọ na , ro vwo erọnvwọn ra mrẹ yẹrẹ djobọte .
Ọtiọyena , Ọghẹnẹ da vwẹ eta rẹ avwanre se vwo ẹruọ rọyen vwo djisẹ rẹ odjuvwu ukperẹ ọ vwọ vwẹ eta rẹ emekashe ọvo se vwo ẹruọ rọyen vwo dje .
Emramrẹ nana cha chọn wẹ uko vwọ riẹn ihwo re dia “ ivun buebu ” rehẹ odjuvwu na .
UYOVWINROTA RẸ ỌBE NA | EMRAMRẸ RI SHEKPAHEN ODJUVWU
Baibol na djunute emramrẹ sansan re nẹrhẹ avwanre riẹn erọnvwọn evo rehẹ odjuvwu .
E jẹ a nabọ fuẹrẹn ayen kugbe .
Dede nẹ ọ diẹ erọnvwọn eje re djunute vwẹ emramrẹ na yen a ghwa reyọ ọtiọye - en , emramrẹ nana sa chọn wẹ uko vwọ riẹn ihwo rehẹ odjuvwu vẹ oborẹ ayen vwo djobọte we .
“ Ekete ọvo de mudia vwẹ obo odjuvwu , ohwo ọvo de tidia vwẹ enu rẹ ekete na !
Ohwo ro tidia na da họhọ ubioragha ro lo wrowro , aphoro de mu riariẹ ekete na phihọ rọ vwara rhururhuru kerẹ efenudu . ” — Ẹvwọphia 4 : 2 , 3 .
“ Me da mrẹ obo re họhọ erhanre , ko lo muo riariẹ .
Kerẹ uhoho rẹ aphoro vwẹ irharheghe vwẹ ẹdẹ rẹ osio , ọtiọye elo rẹ uhoho na epha riariẹ .
Ọtiọye ekroma na họhọre urinrin rẹ Ọrovwohwo na . ” — Izikiẹl 1 : 27 , 28 .
Emramrẹ nana ra vwọ kẹ ọyinkọn Jọn vẹ ọmraro Izikiẹl na , vwẹ erọnvwọn rẹ avwanre riẹnre vwo djisẹ rẹ urinrin rẹ Jihova , Ọghẹnẹ Romekpenu na , erọnvwọn kerẹ ibioragha ri lo wrowro , aphoro , vẹ ekete .
E vuẹ avwanre nẹ asan rẹ Jihova hepha na pha yoyovwin ọ vọnre vẹ erhuvwu kugbe ufuoma .
Erọnvwọn nana ra ta kpahen Ọghẹnẹ na rhọnvwephiyọ eta rẹ ọbuine na , ro vwo si : “ Ọrovwohwo pha rhuarho ; ke ji jiro rhuarho ; a djẹ oshọ rọye nọ edjọ ri chekọ na ejobi .
Kidie edjọ ri chekọ na ejobi na oma re ; ẹkẹvuọvo Ọrovwohwo na re me idjuvwu .
Ọghọ vẹ ọrho e hẹ obaro rọye ; ogangan vẹ erhuvwu e hẹ enu rẹ ẹshẹ rọye . ” — Une Rẹ Ejiro 96 : 4 - 6 .
Dede nẹ Jihova yen Ọromekpenu na , o durhie avwanre nẹ e bro rhe vwọrẹ ẹrhovwo , ọ je kẹ avwanre imuẹro nẹ ọ cha kerhọ kẹ avwanre .
( Une Rẹ Ejiro 65 : 2 ) Ọghẹnẹ vwo ẹguọnọ vẹ ọdavwẹ avwanre mamọ te ẹdia rẹ ọyinkọn Jọn de si nẹ , “ Ọghẹnẹ hẹ ẹguọnọ . ” — 1 Jọn 4 : 8 .
“ [ Odibo Stivin ] rọ vwọ vọn vẹ [ “ ẹwẹn ọfuanfon na , ” NW ] ọ da tẹrovi odjuvwu ọ da mrẹ urinrin rẹ Ọghẹnẹ na , yẹ Jesu tidia vwẹ obọrhe rẹ Ọghẹnẹ na ; ọ da ta , Nighe , me mrẹ idjuvwu ri rhie phihọ , Ọmọ rẹ ohwo de tidia vwẹ obọrhe rẹ Ọghẹnẹ na . ” — Iruo Rẹ Iyinkọn Na 7 : 55 , 56 .
Isun rẹ Ju rẹ Stivin ta ota kẹ na yen hwe Jesu , ọmọke krẹn vwọ wan nu , Stivin da mrẹ emramrẹ nana .
Emramrẹ na djerephia nẹ Jesu herọ yerẹn re , a kpaerọ nushi re , ọ jehẹ ẹdia rode .
Vwọ kpahen ọnana , ọyinkọn Pọl de si : “ [ Jihova ] vwọ kparọ [ Jesu ] nẹ ughwu rhe o de vwo tidia obọrhe rọye vwẹ obo odjuvwu , ro kpenu nọ ivie ejobi kugbe isuesun ejobi kugbe ogangan ejobi kugbe ubrakpọ ejobi , rọ nọ odẹ kodẹ re se ejobi , ọ dianẹ kẹ oge nana ọvo - o ẹkẹvuọvo ji te oge rọ cha . ” — Ẹfesọs 1 : 20 , 21 .
Baibol na djere fiotọ nẹ Jesu hẹ ẹdia ro kpenu , ọ je vuẹ avwanre nẹ o vwo ọdavwẹ avwanre mamọ kerẹ Jihova .
Ọke rọ vwọ hẹ otọrakpọ na , Jesu sivwin ihwo , ọ je kpare i ri ghwuru vrẹn .
Womarẹ ughwu rọyen , o djerephia nẹ o vwo ẹguọnọ okokodo kpahen Ọghẹnẹ vẹ ihworakpọ .
( Ẹfesọs 2 : 4 , 5 ) Ọ vwọ hẹ obọrhen rẹ Ọghẹnẹ na , Jesu che sun otọrakpọ na ji ku ebruphiyọ gbidiki ku ihwo ri nyẹme kẹrẹkpẹ .
“ [ Ọmraro Daniẹl ] vwo nore , a da ghan ekete phihọ etiyin ọvo rọ herọ nẹ awanre rhe de tidia evun rọye . . . uriori uriori re ga , uriori ihwe kugbe uriori ihwe mudia vwẹ obaro rọye . ” — Daniẹl 7 : 9 , 10 .
Vwẹ emramrẹ rẹ odjuvwu nana , Daniẹl mrẹ emekashe buebun ọ dia ọvuọvo - o .
Emramrẹ nana gberunu mamọ !
Emekashe , eyen ihwo rẹ ẹwẹn re vọnre vẹ urinrin , aghwanre kugbe ẹgba .
Evo ga kerẹ seraf , efa ke rha hẹ chẹrobim .
Baibol na djunute emekashe vrẹ abọ 250 .
Emekashe dia ihworakpọ ri ke yerin vwẹ akpọ na jovwo - o .
Ọghẹnẹ ma emekashe na ọke grongron tavwen ọ ke ma ohworakpọ .
Emekashe na rhiẹromrẹ ọke ra vwọ ma akpọ na , ayen de kperi vẹ aghọghọ . — Job 38 : 4 - 7 .
Idjerhe ọvo emekashe vwo gbe odibo kẹ Ọghẹnẹ ọyehẹ ayen vwo vwobọ vwẹ iruo ọghanghanre re ruẹ vwẹ otọrakpọ na , rọ dia aghwoghwo rẹ iyẹnrẹn esiri rẹ Uvie rẹ Ọghẹnẹ .
( Matiu 24 : 14 ) E dje iruo rayen vwẹ owian nana vwọ kẹ ọyinkọn Jọn , ro siri nẹ , “ Me da mrẹ amakashe ọfa rọ rhan vwẹ uherevie rẹ odjuvwu , ọ vẹ iyẹnrẹ esiri ri bẹdẹ na ro ghwoghwo kẹ ayen otu re dia akpọ na , kẹgborho kẹgborho kugbe orua korua kugbe ephẹrẹ kephẹrẹ kugbe ohwo kohwo . ”
( Ẹvwọphia 14 : 6 ) Dede nẹ emekashe na ta ota kẹ ihworakpọ nonẹna kirobo ayen ruẹ vwẹ ọke awanre - e , ayen je chọn avwanre uko vwọ ghwa iyẹnrẹn esiri na rhe ihwo ri vwo omamọ rẹ ẹwẹn .
“ Ofovwi de rhi she vwẹ obo odjuvwu , Maekẹl [ Jesu Kristi ] vẹ emakashe rọye ki nene Okpodje na họnra ; Okpodje na vẹ emakashe rọye je ghwa họnra , ẹkẹvuọvo e di phi ayen kua a gbe mrẹ asan vwẹ obo odjuvwu rọ gba aye - en .
A da djẹ Okpodje rode na rhe otọ , ọrọdekọ rẹ awanre na , re se Idẹbono kugbe Ukọn na , ọphiẹn rẹ akpọ na ejobi — a da djẹ vẹ emakashe rọye ejobi wotọ . ” — Ẹvwọphia 12 : 7 - 9 .
O vwo ọke ọvo rẹ ufuoma vwọ kanre odjuvwu .
Vwẹ ọtonphiyọ rẹ ikuegbe rẹ ohworakpọ , ọvo usun rẹ emekashe na da guọnọ nẹ a ga ọyen , fikirẹ ọnana , ko gbevwọso Jihova , ọ da rhe dia Eshu , ro mudiaphiyọ “ Ọ rọ Vwọsua . ”
Emekashe efa je vwomaba vwẹ ẹvwọsuọ nana , a da rhe riẹn ayen phiyọ emekashe rẹ Idẹbono .
Fikirẹ umwemwu rayen , ayen da vwọso Jihova mamọ , ji sun ihworakpọ vwẹ idjerhe rọ vwọso ọ rẹ Jihova .
Eshu vẹ emekashe rọyen pha brabra mamọ .
Ayen ivwighrẹn rẹ ihworakpọ , ayen toroba ojaẹriọ rọhẹ otọrakpọ na .
Kerẹ udje , Eshu yen hwe uchuru vẹ idibo rẹ Job , rọ dia ọvwata .
Ọ vwẹ “ odju rode ” vwọ teyẹn uwevwin rẹ emọ ihwe rẹ Job hepha she , ayen de ghwu .
Vwọba , Eshu da je vwẹ irubẹ re miavwan mamọ , ri ji vwo “ era ri gbo ọnrhe bru Job nẹ ẹhẹrhowọ re te ekrekruyovwi rọye . ” — Job 1 : 7 - 19 ; 2 : 7 .
O rhe che kri - i , a cha ghwọrọ Eshu .
Ọ vwọ dianẹ a djẹrẹ rhe otọrakpọ na nure na , ọ riẹnre nẹ “ ọke rọye pha krẹkrẹ . ”
( Ẹvwọphia 12 : 12 ) Oghwọrọ yen hẹrhẹ , ọyena ghine omamọ iyẹnrẹn dẹn !
“ [ Jesu ] tan ihwo hirhe kẹ Ọghẹnẹ nẹ orua korua kugbe ephẹrẹ kugbe ihwo kugbe ẹgborho , ọ da vwẹ ayen ru uvie kugbe irherẹn kẹ Ọghẹnẹ rẹ avwanre , kẹ ayen cha re vwẹ akpọ na . ” — Ẹvwọphia 5 : 9 , 10 .
Kirobo ra kpare Jesu nẹ akpọ kpo odjuvwu na , ọtiọyen a je cha kpare ihwo evo kpo odjuvwu .
Jesu da vuẹ iyinkọn rọyen : “ Me ra rhuẹrẹ asan kẹ ovwan . . . , mi ji rhivwi cha cha reyọ ovwan kẹ oma mẹ , rere asan re me epha ovwan je dia etiyin rhe . ” — Jọn 14 : 2 , 3 .
O vwo oboresorọ ihwo nana vwo kpo odjuvwu .
Ayen cha vwomaba Jesu vwẹ usuon rẹ Uvie na ro che sun otọrakpọ na ejobi , je ghwa ebruba rhe ihwo eje re cha dia akpọ na .
Ọnana yen Uvie rẹ Jesu vuẹ idibo rọyen nẹ ayen nẹrhovwo kpahen vwẹ ẹrhovwo rẹ udje na : “ Ọsẹ rẹ avwanre rọ hẹ obo odjuvwu , Jẹn avwanre vwẹ ọghọ kẹ odẹ wẹn .
Jẹn uvie wẹn rhe , ru ẹguọnọ wẹn vwẹ akpọ na kirobo re ruẹ vwẹ obo odjuvwu . ” — Matiu 6 : 9 , 10 .

“ Mi [ ọyinkọn Jọn ] de nyo urhuru rode ọvo ro nẹ obo ekete na rhe tanẹ , Nighe , Ọghẹnẹ rhe bọn uwevwi rọye kugbe ihwo rẹ akpọ . . . .
Ko ririe ameoviẹ nẹ ẹro rayen , ughwu gbe cha dia ọfa - a , eyẹ omaemuohọ eye oviẹ eyẹ odjadja ọfa - a , kidie emu rẹ awanre na wanvrẹn nure . ” — Ẹvwọphia 21 : 3 , 4 .
Emramrẹ nana eje rionbọ kpo ọke rẹ Uvie rẹ Ọghẹnẹ , rẹ Jesu vẹ ihwo ra kpare nẹ akpọ na kpo odjuvwu che sun na , cha vwọ ghwọrọ usuon rẹ Eshu ji ru akpọ na phiyọ iparadaisi .
Erọnvwọn eje re so ọmiaovwẹ vẹ odjadja kẹ ihworakpọ rha cha dia - a .
Ughwu dede ji che no .
Kẹ , oduduru rẹ ihwo ri ghwuru jẹ a cha kpare ayen nẹ ushi kpo odjuvwu - u na vwo ?
Vwẹ ọke rọ cha na , a cha kpare ayen rhe otọrakpọ na vwẹ Iparadaisi vẹ iphiẹrophiyọ rẹ arhọ rẹ bẹdẹ bẹdẹ . — Luk 23 : 43 .
Emramrẹ nana eje kẹ avwanre imuẹro nẹ Jihova Ọghẹnẹ , Ọmọ rọyen Jesu Kristi , emekashe re fuevun vẹ ihwo ra reyọ nẹ otọrakpọ kpo odjuvwu na , vwo ọdavwẹ avwanre mamọ , ayen je guọnọ erhuvwu rẹ avwanre .
Wọ da guọnọ evuẹ efa kpahen oborẹ ayen che ru , avwanre durhie uwe nẹ wọ vwẹ ovuẹ rhe Iseri rẹ Jihova yẹrẹ kpo wẹbsaiti avwanre , www.jw.org / urh , rere wọ danlodu rẹ ọbe re se Die Yen Baibol na Se Yono Avwanre ?
Iduduru rẹ ihwo ri vwo esegbuyota ro churobọ si uruemu rẹ orhan , je djoshọ rẹ emekashe rẹ Idẹbono .
Ayen vwẹrosua egbẹlẹkẹ , igbele vẹ imajiki .
Ofori nẹ wo ru ọtiọye - en .
Baibol na kẹ avwanre imuẹro nana : “ Ẹro rẹ Ọrovwohwo djuẹ kpenẹ kpenẹ wan akpọ na ejobi , ro vwo dje ẹgba rọye kpahe ihwo rẹ udu rọye fon kpahọ . ”
( 2 Ikun Rivie 16 : 9 ) Jihova , Ọghẹnẹ rẹ uyota na , ro vwo ẹgba vrẹ Eshu shesheri na , cha sẹro wẹ siẹrẹ wọ da vwẹrosuọ .
Wọ ke sa mrẹ ochọnvwe rẹ Jihova , ofori nẹ wọ riẹn obo ri je , wo mi ji ruo .
Kerẹ udje , Inenikristi rẹ ẹgbukpe ujorin ẹsosuọ rehẹ orere rẹ Ẹfesọs ghwẹ ẹbe rẹ imajiki rayen eje koko ayen da torhẹ ayen .
( Iruo Rẹ Iyinkọn Na 19 : 19 , 20 ) Vwẹ idjerhe vuọvo na , wo ki se vwo ochọnvwe rẹ Ọghẹnẹ , ofori nẹ wo do ekuakua re vwo ruẹ egbẹlẹkẹ , ẹbe rẹ imajiki , igbele kugbe kemu kemu ro churobọ si uruemu rẹ orhan kufia .
Baibol na da ta : “ Vwẹ oma kpotọ kẹ Ọghẹnẹ ; ẹkẹvuọvo ovwan hirhe aro ku Idẹbono , rere ọ mrasan djẹ nẹ ovwan oma . ”
( Jems 4 : 7 ) Wọ da vwomakpotọ kẹ Jihova womarẹ wo vwo nyupho rọyen je ga , wo se vwo imuẹro na nẹ Eshu vẹ emekashe rọyen che se ru we emu vuọvo - o .


WỌ CHA TANẸ Ọ KPAHAN PHIYỌ ẸRHOVWO RẸ . . .
Ihwo eje
Ihwo evo
Ohwo vuọvo - o
OBORẸ BAIBOL NA TARE
“ Ọrovwohwo si kẹrẹ otu . . . ejobi ri sere vwẹ uyota . ” — Une Rẹ Ejiro 145 : 18 .
DIE ỌFA YEN BAIBOL NA SE YONO AVWANRE ?
Ọghẹnẹ kerhọ rẹ ẹrhovwo rẹ ihwo ri gbevwọsuọ - ọ .
( Aizaya 1 : 15 ) Ẹkẹvuọvo ọ vẹ ayen sa “ jẹn iroro kugbe ” yẹrẹ rhuẹrẹ kugbe siẹrẹ ayen de kurhẹriẹ . — Aizaya 1 : 18 .
Ọghẹnẹ ke sa kpahenphiyọ ẹrhovwo , ofori nẹ a nẹrhovwo na vwo nene ọhọre rọyen rọhẹ Baibol na . — 1 Jọn 5 : 14 .
IHWO EVO RORO nẹ ofori ne shiguẹ , nuẹ uyovwin kpotọ , yẹrẹ tan abọ ivẹ kugbe siẹrẹ a da nẹrhovwo .
Die wo rorori ?
OBORẸ BAIBOL NA TARE
Ọghẹnẹ nyo ẹrhovwo rẹ ihwo ri “ tidia ” yẹrẹ i ri “ vrẹn ” mudia , e re “ vwẹ oma ghwiotọ ” yẹrẹ i ri “ diguẹ ” totọ .
( 1 Ikun Rivie 17 : 16 ; 2 Ikun Rivie 30 : 27 ; Ẹzra 10 : 1 ; Iruo Rẹ Iyinkọn Na 9 : 40 ) Ọ guọnọ omaẹrhuẹrẹ rẹ oghẹresan ọvo mie avwanre a da nẹrhovwo - o .
DIE ỌFA YEN BAIBOL NA SE YONO AVWANRE ?
Ọghẹnẹ kerhọ rẹ ihwo re vwomakpotọ . — Une Rẹ Ejiro 138 : 6 .
Wọ sa vwẹ kejajẹ kejajẹ vwọ nẹrhovwo , je tobọ nẹrhovwo vwẹ ubiudu wẹn . — 2 Ikun Rivie 6 : 32 , 33 ; Nehemaya 2 : 1 - 6 .
Wọ da guọnọ evuẹ efa , se uyovwinrota 17 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre
Ọ je herọ vwẹ www.jw.org / urh
DIE WO RORORI ?
Ohwo da vuẹ wẹ nẹ wo djisẹ rẹ odjuvwu , die wọ cha ta ?
E se yono mie Jesu kidie ọ tare nẹ , “ Obenu mi nurhe . ” — Jọn 8 : 23 .
Ọbe rẹ Uwevwin Orhẹrẹ nana vuẹ avwanre oborẹ Jesu vẹ Ọsẹ rọyen ta kpahen odjuvwu .
3 Jihova “ Vwẹ Ẹro te We ”
6 Dje Ọdavwaro Vwọ kẹ Jihova , Ọmema rẹ Avwanre
11 Wọ Vwẹ Uphẹn kẹ Jihova nẹ Ọ Ma Wẹ ?
Ona ra vwọ ma ema nabọ siẹ ọmema na kẹrẹ erọnvwọn ro vwo ruiruo .
Vwẹ uyovwinrota ivẹ nana , avwanre cha mrẹ idjerhe rẹ Jihova vwọ dia “ Ọmema rẹ avwanre ” vẹ oborẹ avwanre ru rere a sa vwọ dia ọphiẹn ọlọlọhọ vwẹ obọ rọyen .
16 Enọ rẹ Ihwo ri Se Ẹbe Avwanre Nọre
18 “ Jihova Ọghẹnẹ Avwanre na Jihova Ọvuọvo ”
Idjerhe vọ yen Jihova Ọghẹnẹ rẹ avwanre vwọ dia Jihova “ ọvuọvo ” ?
Mavọ yen ọnana vwo djobọte oyerinkugbe rẹ avwanre vẹ ọyen kugbe ihwo efa ?
Vwẹ akpọ nana rọ vọnre vẹ ẹkuruemu sansan na , ofori nẹ a riẹn oborẹ Jihova guọnọ mie avwanre rere ọ sa vwọ dia “ Ọghẹnẹ avwanre . ”
23 Wo Jẹ Echobọ rẹ Ihwo Efa Dia Ekprowọ kẹ Wẹ - ẹ
Avwanre eje gbe ohwohwo kuẹ .
Udje rẹ Baibol vọ yen sa chọn avwanre uko vwọ riẹn obo re ru siẹrẹ ohwo da ta yẹrẹ ru orọnvwọn rọ nẹrhẹ ivun miovwo avwanre ?
28 URUEMU RẸ ONENIKRISTI , RỌ GHANRE NỌ ORO
32 Wọ Karophiyọ ?
DIESORỌ wo se vwo vwo imuẹro nẹ Jihova ghene vwẹrote we ?
Oboresorọ kẹ ọna , Baibol na yen tarọ .
Vwọ kpahen ẹdia nana , 1 Pita 5 : 7 da ta : “ Vwẹ ẹnwan wẹn ejobi vwọ ya , kidie ọye re vwẹ ẹro te we . ”
Imuẹro vọ wo vwori ro djerephia nẹ Jihova vwẹrote we ?
Kerẹ oniru , Jihova vwo uruemu esiri , o ji ruẹse
Ọghẹnẹ vwo iruemu rẹ wọ guọnọre nẹ igbeyan wẹn vwo .
Omamọ rẹ igbeyan dje uruemu esiri kẹ ohwohwo , ayen ji ruẹse kẹ ohwohwo .
Kirobo rọ hepha , Jihova vwo uruemu esiri , o ji ruẹse kẹ ihwo kẹdẹ kẹdẹ .
Kerẹ udje , “ Uvo rọye muẹ ọbo vẹ ogbori , osio rọye hwe ọvwata vẹ oruimwemwu . ” ( Mat .
5 : 45 ) Die yen osio vẹ uvo ruẹ ?
Womarẹ ayen ọyen Ọghẹnẹ vwọ kẹ avwanre “ emuọre vẹ aghọghọ . ”
( Iruo 14 : 17 ) Vwọrẹ uyota , Jihova ghene kẹ avwanre emuọre , erọnvwọn re kẹ avwanre aghọghọ kerẹ omamọ rẹ emu bunru - un .
Kẹ diesorọ owẹnvwe vwo hwe ihwo buebun ?
Kidie ihwo ri suẹn nonẹna tẹnrovi ọdavwẹ romobọ rayen ọvo , vẹ oborẹ ayen se vwo vwo ẹgba rẹ usuon ukperẹ ayen vwo roro kpahen ihwo rẹ ayen suẹn na .
O rhe che kri - i , Jihova che si ivwurhuru ejobi no , kọ cha vwẹ Uvie rọyen vwo wene usuon rẹ akpọ na , Ọmọ rọyen kọyen cha dia Ovie .
Ọke yena , owẹnvwe rhe che hwe ohwo vuọvo - o .
Jẹ , tavwen ọke yena ki te , Ọghẹnẹ sẹro rẹ idibo rọyen .
( Une 37 : 25 ) Ọyena dia odjephia rẹ ẹroevwote rọyen ?
Kerẹ oniru , Jihova , kerhọ kẹ ihwo
Omamọ rẹ ugbeyan nene uwe ghwọrọ ọke kuẹgbe .
Ọ sa ghwọrọ inọke buebun vwọ ta ota kpahen ọdavwẹ rẹ ovwan .
Ọ je nabọ kerhọ siẹrẹ wọ da vuẹ kpahen ebẹnbẹn wẹn .
Jihova je kerhọ ọtiọyen ?
E .
Ọ kerhọ kẹ ẹrhovwo rẹ avwanre .
Kọyensorọ , Baibol na vwọ vuẹ avwanre nẹ e “ gbe ẹdẹ rẹ ẹrhovwo - o , ” a “ nẹ ẹrhovwo kẹdẹ kẹdẹ . ” — Rom 12 : 12 ; 1 Tẹsa .
5 : 17 .
Bro ọke Jihova cha ghwọrọ vwọ kerhọ kẹ ẹrhovwo wẹn ?
Udje ọvo rọhẹ Baibol na kpahenphiyọ onọ yena .
Tavwen Jesu ke sane idibo rọyen , “ vwẹ evun rẹ ason na ejobi ọ da nẹ ẹrhovwo kẹ Ọghẹnẹ . ”
( Luk 6 : 12 ) Vwẹ ẹrhovwo yena , ọ sa dianẹ Jesu se edẹ rẹ idibo na buebun , ọ da fuẹrẹn iruemu rayen vẹ ovwiẹrẹ rayen , ọ da vuẹ Ọsẹ rọyen nẹ ọ chọn ọyen uko vwọ sane ayen .
Vwẹ urhiọke , Jesu da rhe riẹn nẹ ọ nabọ sane ihwo ri muwan re vwọ dia iyinkọn rọyen .
Kerẹ Ohwo “ ro nyo ẹrhovwo na , ” oma vwerhen Jihova siẹrẹ o de nyo ẹrhovwo rẹ avwanre .
( Une 65 : 2 ) Ohwo da tobọ ghwọrọ inọke buebun vwọ ta ọdavwẹ rọyen rhe Jihova , o che kere ọke kẹ - ẹ .
Kerẹ oniru , Jihova , muegbe ro vwo ghovwo
Ọkiọvo , evwoghovwo tobọ bẹn vwọ kẹ omamọ rẹ igbeyan .
Ihwo ivẹ re dia igbeyan ọke grongron re sa tobọ fan ugbeyan siẹrẹ ayen rhe vwo ghovwo ohwohwo - o .
Ọ dia ọtiọyen Jihova hepha - a .
Baibol na durhie ihwo ri vwo ẹwẹn rẹ uyota nẹ ayen yare evwoghovwo rẹ Jihova , “ kidie evwoghovwo rhere buebu . ” ( Aiz .
55 : 6 , 7 ) Die yen mu Ọghẹnẹ vwo ghovwo ihwo kare kare ?
Kidie o vwo ẹguọnọ ra mrẹ vwo dje - e .
O vwo ẹguọnọ rẹ akpọ na mamọ ọ da vwẹ Ọmọ rọyen , Jesu , vwọ kpahotọ , o vwo sivwin ihworakpọ nẹ umwemwu vẹ oja .
( Jọn 3 : 16 ) Vwọrẹ uyota , ọtanhirhe na ji ru erọnvwọn efa .
Womarẹ ọtanhirhe na , Ọghẹnẹ kọ vwẹ imwemwu rẹ ihwo ro vwo ẹguọnọ kpahen vwo ghovwo ayen .
Ọyinkọn Jọn de si : “ Avwanre da fan imwemwu rẹ avwanre , ọye hẹ ohwo rẹ uyota vẹ ọsoso , rọ sa vwẹ umwemwu ghovwo ohwo . ”
( 1 Jọn 1 : 9 ) Fikirẹ evwoghovwo rẹ Jihova , ihwo ke sa dia ugbeyan rọyen , ọnana te avwanre ẹwẹn mamọ .
Kerẹ oniru , Jihova , biẹcha avwanre siẹrẹ a da guọnọ ukẹcha
Omamọ rẹ igbeyan chọn ohwohwo uko siẹrẹ ayen da guọnọ ukẹcha .
Ọtiọyen Jihova ji ruẹ ?
Baibol na da ta : “ [ Odibo rẹ Ọghẹnẹ ọvo ] de she dede , o phre ikule - e , kidie Ọrovwohwo vwẹ obọ rọye yọnrọn . ”
( Une 37 : 24 ) Jihova ‘ yọnrọn idibo rọyen ’ vwẹ idjerhe sansan .
Jokaphiyọ obo re phiare vwẹ Caribbean island of St .
Croix .
Eghene rẹ ọmọtẹ ọvo rhọnvwe yeren aphiala na - a , kidie ọyen Oseri rẹ Jihova , ọtiọyena emọ rehẹ iklasi rọyen ki kpokpo .
Rọ vwọ nẹrhovwo kẹ Jihova nu , o de brorhiẹn rẹ obo ro che ru .
Ọ da vwẹ iyẹnrẹn phia kẹ iklasi na kpahen eyeren rẹ aphiala .
Ọ da vwẹ My Book of Bible Stories vwo dje oborẹ ikuegbe rẹ Shadrak , Meshak , vẹ Abẹdnigo churobọ si orhiẹn - ebro rọyen na .
Ọ da ta : “ Jihova sẹro rẹ emeshare rẹ Hibru erha na kidie ayen rhọnvwe ga oma - a . ”
Ọ da vwẹ ọbe na kẹ ihwo rehẹ iklasi na .
Emọ uhwọvo yen reyọ ọbe na .
Oma vwerhen ọmọtẹ na mamọ kidie ọ riẹnre nẹ Jihova yen kọyen ẹgba vẹ aghwanre ro vwo soseri kpahen uyovwinrota yena .
Wo de vwo ẹwẹn ivivẹ sẹ Jihova ghene vwẹrote we , gbe roro kpahen ẹkpo rẹ Baibol kerẹ Une Rẹ Ejiro 34 : 17 - 19 ; 55 : 22 ; vẹ 145 : 18 , 19 .
Nọ iniọvo rehẹ ukoko na krire kpahen oborẹ Jihova vwẹrote ayen wan .
Wọ da guọnọ ukẹcha rẹ Ọghẹnẹ , gba nẹrhovwo rhe .
Wọ cha mrẹ nẹ Jihova “ vwẹ ẹro te we . ”
“ E Ọrovwohwo , . . . wẹ kẹ Ọmema rẹ avwanre ; avwanre ejobi kẹ iruo rẹ obọ wẹn . ” — AIZ .
64 : 8 .
UNE : 89 , 26
oborẹ Jihova vwọ sane ihwo rọ cha ma ?
oboresorọ Jihova vwọ ma ihwo rọyen ?
idjerhe rẹ Ọghẹnẹ vwọ ma ihwo re vwomakpotọ kẹ ?
Diesorọ a sa vwọ tanẹ Jihova yen Ọmema rode na ?
VWẸ November 2010 , o vwo ochẹ rẹ ihwo rẹ China ruru ra guọnọ shẹ vwẹ London , obẹ England . Uchunu rọyen , idọla oduduru 70 .
Vwọrẹ uyota , ọmema sa vwẹ ọphiẹn rọ vọn asan eje na vwo ru orọnvwọn ro vwo erhuvwu rọ je ghanre mamọ .
Dedena , o vwo ọmema vuọvo kerẹ Jihova - a .
Vwẹ oba rẹ ẹdẹ resan rẹ emama na , Ọghẹnẹ “ da vwẹ ekpẹn rẹ otọ [ ọphiẹn ] na ” vwọ ma ohwo ọgbagba , ọ da je vwẹ ẹgba kẹ o se vwo vwo iruemu rẹ Ọmemama na . ( Jẹn .
2 : 7 ) Ohwo ọgbagba nana , Adam , ra vwẹ ekpẹn vwọ ma na , e de se nẹ “ ọmọ rẹ Ọghẹnẹ . ” — Luk 3 : 38 .
2 , 3 .
Mavọ yen a sa vwọ vwẹrokere ihwo rẹ Izrẹl ri kurhẹriẹ ?
Ẹkẹvuọvo , Adam gbevwọso Ọmemama rọyen , o de ku uphẹn ro rhere na kufia .
Dedena , emọ rẹ Adam “ buebu ” herọ re ka ẹbẹre rẹ usuon rẹ Ọghẹnẹ . ( Hib .
12 : 1 ) Ayen vwomakpotọ kẹ Ohwo rọ ma ayen , ro djerephia nẹ ayen guọnọre nẹ ọ dia Ọsẹ rayen ukperẹ Eshu .
( Jọn 8 : 44 ) Evun - ẹfuọn rayen vwọ kẹ Ọghẹnẹ nẹrhẹ a karophiyọ eta rẹ Aizaya ro shekpahen ihwo rẹ Izrẹl ri kurhẹriẹ : “ E Ọrovwohwo , wẹ hẹ Ọsẹ rẹ avwanre ; avwanre ọphiẹn , wẹ kẹ ọmema rẹ avwanre ; avwanre ejobi kẹ iruo rẹ obọ wẹn . ” — Aiz .
64 : 8 .
Nonẹna , ihwo re ga Jihova vwọrẹ ẹwẹn vẹ uyota , je davwẹngba vwo vwo uruemu rẹ omaevwokpotọ .
Ayen niro nẹ ọyen ọghọ rode rẹ ayen vwọ vwomakpotọ kẹ Jihova kerẹ Ọsẹ vẹ Ọmema rayen .
Wọ pha kerẹ ọphiẹn ọlọlọhọ vwẹ abọ rẹ Ọghẹnẹ , ọ sa vwọ ma wẹ phiyọ orọnvwọn ro jere ?
Wọ mrẹ iniọvo wẹn kerẹ ihwo rẹ Ọghẹnẹ je ma kọke kọke ?
E se vwo vwo ẹruọ rẹ ẹdia nana , e jẹ e roro kpahen erọnvwọn erha rẹ Jihova ruẹ kerẹ Ọmema : Idjerhe rọ vwọ sane ihwo rọ cha ma , oboresorọ ọ vwọ ma ayen , kugbe obo rọ ma ayen wan .
Mavọ yen Jihova vwọ sane ihwo ro siẹ te oma ?
Djunute idje evo .
Ọ diẹ ugboma rẹ ohwo yen Jihova nẹ - ẹ , ubiudu na yen o nẹ .

( Se 1 Samuẹl 16 : 7b . )
A mrẹ ọnana vughe ọke rẹ Jihova vwọ vwẹ ukoko rẹ Inenikristi vwo mu .
Ihwo buebun rẹ ihworakpọ ni kuẹrofia yen Jihova sanere nẹ i bru ọyen vẹ Jesu rhe .
( Jọn 6 : 44 ) Ọvo usun rẹ ihwo tiọyena yen Ohwo rẹ Farisi re se Sọl , rọ tare nẹ , “ me phọpherọ mi kpokpiro me da harhọ . ” ( 1 Tim .
1 : 13 ) Ẹkẹvuọvo , Jihova rọ “ davwa udu rẹ ihwo nẹ ” na , ni Sọl kuẹrofia - a .
( Isẹ 17 : 3 ) Ukperẹ ọtiọyen , Ọghẹnẹ mrẹrẹ nẹ ọ sa ma phiyọ omamọ orọnvwọn , ohwo rọ “ jẹreyọ , ” rọ cha ghwa iyẹnrẹn esiri na “ bru otu ri Keferi kugbe ivie kugbe emọ rẹ Izrẹl . ”
( Iruo 9 : 15 ) Ọghẹnẹ ji no nẹ o se ru ihwo re ka dia igbaudi , evwọfanrhiẹn , vẹ iji , phiyọ erọnvwọn “ ra vwẹ obọ tete . ” ( Rom 9 : 21 ; 1 Kọr .
6 : 9 - 11 ) Ayen vwẹ uphẹn kẹ Jihova nẹ ọ ma ayen womarẹ erianriẹn rẹ Ota rẹ Ọghẹnẹ vẹ esegbuyota rẹ ayen vwori .
5 , 6 .
Mavọ yen imuẹro rẹ avwanre vwo kpahen Ọmema na djobọte ẹro avwanre vwo nẹ ( a ) ihwo re ghwoghwo kẹ ?
( b ) iniọvo avwanre ?
Mavọ yen idje nana sa vwọ chọn avwanre uko ?
Ofori nẹ e brorhiẹn hwe ihwo rẹ avwanre brẹ ra vwẹ iruo aghwoghwo na - a yẹrẹ iniọvo rẹ ukoko na - a , kidie avwanre vwo imuẹro nẹ Jihova mrẹ ubiudu na , o ji si ihwo rọ guọnọre te oma .
Roro kpahen obo re phia kẹ Michael .
Ọ da ta : “ Iseri rẹ Jihova de te asan me hepha , me ghwa yanjẹ ayen vwo , kerẹsiẹ a da mrẹ nẹ ohwo vuọvo etiyi - in .
Mi muọghọ kẹ ayen kakaka - a !
Jẹ , ọke vwọ yanran na , me da mrẹ nẹ o vwo ihwo rẹ orua ọvo re nabọ vwo omamọ uruemu .
O gbevwunu me vwọ riẹn nẹ ayen Iseri rẹ Jihova !
Uruemu rayen na de mu vwe vwo bru iroro kpevun .
Ke me rhe riẹn nẹ jẹriẹn vẹ eta rẹ ihwo efa , yen nẹrhẹ mi vwo uruemu nana kpahen ayen . ”
Michael de rhiabọreyọ uyono rẹ Baibol , ọ sa vwọ nabọ vughe Iseri rẹ Jihova .
Ọke vwọ yanran na , o de bromaphiyame , ọ da je ro ẹga ọkieje .
E de rhiabọreyọ Jihova kerẹ Ọmema rẹ avwanre , o che djobọte ẹro avwanre vwo nẹ iniọvo avwanre .
Wo nẹ iniọvo wẹn kirobo rẹ Jihova nẹ ayen , ihwo rọ je ma kọke kọke ?
Ọ mrẹ ubiudu rẹ ohwo na vẹ oka rẹ ohwo rọ sa dia .
Ọtiọyena , Jihova nẹ ẹbẹre rẹ ohwo de yovwin , ọ tẹnroviẹ jẹgba rọye - en .
( Une 130 : 3 ) Avwanre sa vwẹrokere siẹrẹ a da tẹnroviẹ asan rẹ iniọvo rẹ avwanre de yovwin .
Vwọrẹ uyota , avwanre vẹ Ọmema na sa wian kugbe , siẹrẹ a da chọn iniọvo na uko ayen vwọ yan obaro vwọrẹ ẹwẹn . ( 1 Tẹsa .
5 : 14 , 15 ) Ofori nẹ ekpako na kobaro vwẹ ẹdia nana , kidie ayen eshare re vwo “ ru ẹse kẹ ihwo . ” — Ẹfe .
4 : 8 , 11 - 13 .
Diesorọ wo vwo nẹ ọghwọku rẹ Jihova ghanghanre ?
Ọkiọvo wo nyo ota nana jovwo re : ‘ Mi vwiẹ emọ romobọ mẹ nu tavwen me ke rhe riẹn ọghanrovwẹ rẹ ọghwọku rẹ ọsẹ vẹ oni mẹ vwọ kẹ vwẹ . ’
Ọke vwọ yanran na , avwanre ke rhe mrẹvughe nẹ ọghwọku , ọyen odjephia rẹ ẹguọnọ kirobo rẹ Jihova niro .
( Se Hibru 12 : 5 , 6 , 11 . )
Jihova frẹkotọ ma avwanre kidie o vwo ẹguọnọ rẹ avwanre .
Ọ guọnọre nẹ avwanre vwo omavwerhovwẹn vẹ aghwanre , ayen mi ji vwo ẹguọnọ kpahọn .
( Isẹ 23 : 15 ) Ọ guọnọ nẹ avwanre rioja - a ; ọ guọnọ nẹ avwanre ghwu phiyọ ẹdia rẹ jẹgba kerẹ “ emọ rẹ ophu - u . ” — Ẹfe .
2 : 2 , 3 .
8 , 9 .
Idjerhe vọ yen Jihova vwo yono avwanre nonẹna , kẹ mavọ yen uyono nana cha hẹrabọ te vwẹ ọke rọ cha obaro na ?
Kerẹ “ emọ rẹ ophu , ” avwanre vwo iruemu ebrabra jovwo , evo sa tobọ họhọ e rẹ eranvwe !
Ẹkẹvuọvo , oma vwerhen avwanre nẹ Jihova ma avwanre ; e de wene , avwanre ke pha kerẹ imigegede . ( Aiz .
11 : 6 - 8 ; Kọl . 3 : 9 , 10 ) Ọtiọyena , iparadaisi rẹ ẹwẹn kọyen Jihova da ma avwanre asaọkiephana .
Avwanre vwo ufuoma vẹ ofuvwegbe vwẹ akpọ ọbrabra nana .
Vwọba , ihwo re tobọ nẹ orua rẹ ẹguọnọ kanre rhe , ke sa riavwerhen rẹ obọdẹn rẹ ẹguọnọ .
( Jọn 13 : 35 ) Avwanre ke rhe riẹn obo re dje ẹguọnọ kẹ ihwo efa .
Ma rho , avwanre rhe riẹn Jihova , je rhiẹromrẹ ẹguọnọ rọyen asaọkiephana . — Jems 4 : 8 .
Vwẹ akpọ kpokpọ na , avwanre cha mrẹ ebruphiyọ rẹ iparadaisi rẹ ẹwẹn na vọnvọn .

Avwanre ke je cha riavwerhen rẹ iparadaisi vwẹ otọ rẹ Uvie rẹ Ọghẹnẹ .
Vwẹ ọke yena , Jihova cha ma avwanre ji yono avwanre vwẹ idjerhe rẹ oghẹresan . ( Aiz .
11 : 9 ) Vwo kpobarophiyọ , Ọghẹnẹ che ru ugboma vẹ iroro avwanre gbagba , e se vwo rhiabọreyọ uyono rọyen ji ru ọhọre rọyen kare kare .
Ọtiọyena , e jẹ a vwomakpahotọ kẹ Jihova ọkieje ọ ma avwanre , e se vwo dje kẹ nẹ avwanre niro nẹ ọyena odjephia rẹ ẹguọnọ rọyen . — Isẹ 3 : 11 , 12 .
Idjerhe vọ yen Jesu vwọ vwẹrokere odirin vẹ ona rẹ Ọmema na ?
Kerẹ ọwena , Jihova riẹn oka rẹ “ ọphiẹn ” rọhẹ obọ rọyen , kọ je ma avwanre nene idjerhe ọtiọyen .
( Se Une Rẹ Ejiro 103 : 10 - 14 . )
Vwọrẹ uyota , ọ riẹnre nẹ avwanre gbare - e , ọ je riẹn asan rẹ ẹgba avwanre teri vẹ oborẹ avwanre gan te vwọrẹ ẹwẹn .
Jesu dje oborẹ Ọghẹnẹ nẹ idibo rọyen ri jẹgba wan .
Roro kpahen obo ro ru kpahen jẹgba rẹ idibo rọyen , ma rho ọke rẹ ayen vwọ phraphro kpahen ohwo rọ ma rho .
Ọ da dianẹ wọ mrẹ idibo na re phraphro ọgangan ọke yena , wọ sa tanẹ ayen ihwo dẹndẹn , ra sa ma ?
Dedena , Jesu vwẹ ẹro ọbrabra vwo ni aye - en .
Ọ riẹnre nẹ a sa ma iyinkọn rọyen na womarẹ erhiorin vẹ uchebro ri bọrọbọrọ , kugbe ayen da je mrẹ udje rẹ omaevwokpotọ rọyen .
( Mak 9 : 33 - 37 ; 10 : 37 , 41 - 45 ; Luk 22 : 24 - 27 ) Ukperẹ iyinkọn na vwọ tẹnrovi ẹdia rode , ayen da tẹnrovi owian ra vwọ kẹ ayen ọke ra vwọ kpare Jesu nẹ ushi , ji ku ẹwẹn ọfuanfon na ku ayen nu . — Iruo 5 : 42 .
Idjerhe vọ yen Devid vwọ dia ọphiẹn rọ pha lọlọhọ , kẹ mavọ yen avwanre sa vwọ vwẹrokere ?
Jihova ma idibo rọyen nonẹna womarẹ Baibol na , ẹwẹn ọfuanfon na , kugbe ukoko na .
Ota rẹ Ọghẹnẹ sa ma avwanre siẹrẹ avwanre de se , roro kpahọn , je nẹrhovwo kẹ ukẹcha rẹ Jihova a sa vwọ reyọ ruiruo .
Devid de si : “ Mi de roro uwe vwẹ enu rẹ ehwa mẹ , me da karohọ owẹ vwẹ evun rẹ ason na . ”
( Une 63 : 6 ) O de ji si : “ Me nẹ ẹrhovwo kẹ Ọrovwohwo rọ kẹ vwẹ iroro ; vwẹ evun rẹ ason udu mẹ de yono uvwe . ”
( Une 16 : 7 ) Devid ghene vwẹ uphẹn kẹ uchebro rẹ Ọghẹnẹ o vwo te ubiudu rọyen , ọ je vwọ ma iroro rọyen , tobọ vwẹ ọke rẹ uchebro na vwọ gan mamọ . ( 2 Sam .
12 : 1 - 13 ) Ọyena omamọ udje rẹ omaevwokpotọ yen Devid phiyotọ kẹ avwanre !
Wo roro kpahen Ota rẹ Ọghẹnẹ , o se vwo te ubiudu wẹn ?
Wo se ru yovwinphiyọ vwẹ ẹdia nana ? — Une 1 : 2 , 3 .
12 , 13 .
Mavọ yen Jihova vwẹ ẹwẹn ọfuanfon rọyen vẹ ukoko na vwọ ma avwanre ?
Ẹwẹn ọfuanfon na ma avwanre vwẹ idjerhe sansan .
Kerẹ udje , ọ sa chọn avwanre uko vwo vwo uruemu rẹ Onenikristi , rọ dia omamọ rẹ ẹwẹn ọfuanfon na . ( Gal .
5 : 22 , 23 ) Ẹbẹre ọvo rẹ omamọ yena , yen ẹguọnọ .
Avwanre vwo ẹguọnọ rẹ Ọghẹnẹ , avwanre je guọnọ nyupho rọyen ọ sa vwọ ma avwanre , kidie avwanre riẹnre nẹ irhi rọyen diẹ oghwa - a .
Ẹwẹn ọfuanfon na je sa kẹ avwanre ẹgba vwọ sen akpọ na vẹ ẹwẹn ọbrabra rọyen i vwo jẹ avwanre ẹma .
( Ẹfe . 2 : 2 ) Ọke rẹ ọyinkọn Pọl vwọ hẹ eghene , o ji vwo ẹwẹn rẹ omaẹkparọ rẹ ilori rẹ ẹga rẹ Ju .
Ukuko na , o de si : “ Mi se ru emu ejobi vwi Kristi rọ kẹ vwẹ ogangan . ” ( Fil .
4 : 13 ) Kerẹ Pọl , e jẹ avwanre yare ẹwẹn ọfuanfon na ọkieje .
Jihova cha sa kpairoro vrẹ oyare rẹ idibo rọye - en . — Une 10 : 17 .
Jihova vwẹ ekpako ukoko vwọ ma avwanre , ẹkẹvuọvo o ji fo nẹ e ru ẹkẹn ro te avwanre ( Ni ẹkoreta 12 , 13 )
Jihova je vwẹ ukoko na vẹ ekpako na vwọ ma avwanre ohwo vuọvo .
Kerẹ udje , ekpako na de noso nẹ avwanre hirharoku ebẹnbẹn rẹ ẹwẹn , ayen chọn avwanre uko , ẹkẹvuọvo ayen vwẹroso aghwanre raye - en . ( Gal .
6 : 1 ) Ukperẹ ọtiọyen , ayen vwomakpotọ yare ẹruọ vẹ aghwanre rẹ Ọghẹnẹ .
Ayen ruẹ nene oyare na womarẹ ehiahiẹ rẹ Baibol vẹ ẹbe ukoko na ri shekpahen ẹdia rẹ avwanre hirharoku na .
Ọnana nẹrhẹ ayen sa kẹ avwanre ukẹcha rẹ avwanre ghwa guọnọ .
Ayen da vwẹ uchebro kẹ wẹ kpahen orọnvwọn kerẹ osẹnvwe wẹn vwọrẹ ẹguọnọ , wo che rhiabọreyọ uchebro rayen kerẹ odjephia rẹ ẹguọnọ rẹ Ọghẹnẹ vwo kpahen owẹ ?
Wo de ru ọtiọyen , kọyen wẹwẹ ọphiẹn rọ pha lọlọhọ rẹ Jihova sa ma , kẹ wọ mrẹ erere .
Dede nẹ Jihova yen Ọmema na , mavọ yen o djephia nẹ o muọghọ kẹ ọmuvwiẹ rẹ avwanre ?
E de vwo ẹruọ rẹ oborẹ Ọghẹnẹ ma avwanre wan , ọ cha chọn avwanre uko vwo vwo omamọ oyerinkugbe vẹ iniọvo avwanre , ji vwo dje omamọ uruemu vwọ kẹ ihwo re ghwoghwo ota kẹ .
Vwẹ ọke awanre , ọmema da tọn otọ mrẹ ọphiẹn nu , ọ diẹ kọ ghwa ton emama phiyọ - ọ .
O si ibiukuta vẹ ikueku nẹ ẹvun rọyen .
Ọtiọyen Ọghẹnẹ ji ruẹ vwẹ oma rẹ ihwo re guọnọre nẹ ọ ma ayen .
Ọ gba ayen vwo ruẹ ewene - e , ukperẹ ọtiọyen , o dje irhi rọyen kẹ ayen rere ayen vwo yeren akpọ nene vẹ ẹwẹn rayen eje .
15 , 16 .
Mavọ yen ihwo ra vwẹ Baibol yono se vwo djephia nẹ ayen guọnọ nẹ Jihova ma ayen ?
Ru udje rọyen .
Roro kpahen udje rẹ oniọvo aye ọvo re se Tessie , vwẹ Australia .
Oniọvo aye ro yoniro da ta : “ Ọ lọhọ vwọ kẹ Tessie ro vwo vwo erianriẹn rẹ uyota na , ẹkẹvuọvo , ọ yan obaro vwọrẹ ẹwẹ - ẹn , o tobọ kpo uyono - o !
Me vwọ nẹrhovwo kpahen ẹdia na nu , mi de brorhiẹn me vwọ dobọ rẹ uyono na ji .
Orọnvwọn rẹ igbevwunu ọvo da rhe phia .

Me vwọ yanran re yono vwẹ obọ rọ koba , Tessie de rhie evun kẹ vwẹ .
Ọ da tanẹ ọyen rha guọnọ yeren akpọ ivẹ - ẹ , kidie o phi idjogba .
Asaọkiephana o brorhiẹn rọ vwọ dobọ rọyen ji . ”
O rhe kri - i , Tessie da rhe ton uyono ẹra phiyọ , ko ji dje uruemu rẹ Onenikristi phia dede nẹ igbeyan rọyen reyọ vwọ jehwẹ .
Oniọvo ro yono na da ta : “ O rhe kri - i , Tessie de bromaphiyame , je ga kerẹ ọkobaro ọkieje , dede nẹ o vwo imitete vwẹ obọ . ”
O muẹro dẹn nẹ , ihwo ra vwẹ Baibol yono de wene akpeyeren rayen , oma kọ cha vwerhen Ọghẹnẹ , ko che sikẹrẹ ayen je ma ayen phiyọ erọnvwọn iyoyovwin .
( a ) Die yen nẹrhẹ oma vwerhen owẹ nẹ Jihova yen Ọmema wẹn ?
( b ) Die yen e che yono vwẹ uyovwinrota rọ vwọ kpahen ọnana ?
Re te nonẹna , ihwo je vwẹ obọ vwọ ma erọnvwọn iyoyovwin .
Ọtiọyen yen Jihova je frẹkotọ ma avwanre womarẹ uchebro rọyen , ko ji nẹ oborẹ avwanre ruẹ wan .
( Se Une Rẹ Ejiro 32 : 8 . )
Wo se noso nẹ Jihova vwo ọdavwẹ wẹn ?
Wọ mrẹ oma wẹn vwẹ obọ rọyen rọ vwọ ma wẹ ?
Ọ da dia ọtiọyen , iruemu efa vọ yen cha chọn wẹ uko vwọ dia lọlọhọ vwẹ obọ rẹ Jihova ?
Iruemu vọ yen wọ kẹnoma kẹ wo vwo jẹ dia gangan ?
Mavọ yen emiọvwọn se vwo nene Jihova wian kugbe vwọ ma emọ rayen ?
Uyovwinrota rọ vwọ kpahen ọnana cha kpahenphiyọ enọ nana .

“ Nighe , obo rẹ ẹma epha vwẹ obọ mẹ . ” — JER .
18 : 6 .
UNE : 60 , 22
Iruemu vọ yen sa nẹrhẹ ọ bẹn avwanre vwo rhiabọreyọ uchebro rẹ Jihova ?
Iruemu vọ yen sa chọn avwanre uko vwọ dia lọlọhọ vwẹ obọ rẹ Ọghẹnẹ ?
Mavọ yen emiọvwọn re dia Inenikristi se vwo djephia nẹ Jihova yen Ọmema rayen ?
1 , 2 .
Diesorọ Daniẹl vwọ dia “ ohwo re vwo ẹguọnọ kẹ gangan ” vwẹ ẹro rẹ Ọghẹnẹ , kẹ mavọ yen a sa vwọ vwẹrokere Daniẹl ?
IHWO rẹ Ju vwọ hẹ ẹdia rẹ eviẹn vwẹ Babilọn , ayen mrẹvughe nẹ orere na vọnre vẹ edjọ , kugbe ihwo rẹ emekashe rẹ Idẹbono suẹn .
Dedena , ihwo rẹ Ju kerẹ Daniẹl vẹ igbeyan rọyen erha , rhọnvwere nẹ uruemu rẹ ihwo rẹ Babilọn ma aye - en . ( Dan .
1 : 6 , 8 , 12 ; 3 : 16 - 18 ) Daniẹl vẹ igbeyan rọyen na brorhiẹn rẹ ayen vwọ ga Jihova ọvo kerẹ Omẹma rayen .
Ayen phikparobọ !
Daniẹl yeren akpọ rọyen eje vwẹ Babilọn , dedena , amakashe rẹ Ọghẹnẹ sere nẹ “ ohwo re vwo ẹguọnọ kẹ gangan . ” — Dan .
10 : 11 , 19 .
Vwẹ ọke re vwo si Baibol na , ọmema nyẹ ọphiẹn phiyọ uko rere obo rọ guọnọ ma na vwọ họhọ uko na .
Nonẹna , Inenikristi rẹ uyota je riẹn nẹ Jihova yen Osun rẹ akpọ vẹ odjuvwu , ọyen ji vwo ogangan rọ vwọ ma ihwo vẹ ẹgborho ejobi .
( Se Jerimaya 18 : 6 . )
Ọghẹnẹ ji vwo ogangan rọ vwọ ma avwanre ohwo vuọvo .
Ẹkẹvuọvo , ọ guọnọre nẹ avwanre vwomakpahotọ kẹ nẹ ẹwẹn avwanre rhe .
E gbe jẹ e dje kpahen obo ra sa vwọ dia lọlọhọ vwẹ obọ rẹ Ọghẹnẹ vwẹ ẹdia erha : ( 1 ) Mavọ yen a sa vwọ kẹnoma kẹ iruemu re sa nẹrhẹ ọ bẹn avwanre vwo rhiabọreyọ uchebro rẹ Jihova ?
( 2 ) Mavọ yen e se vwo vwo iruemu re sa nẹrhẹ avwanre vwomakpotọ je dia lọlọhọ ?
( 3 ) Mavọ yen emiọvwọn re dia Inenikristi sa vwọ vwomakpahotọ kẹ Ọghẹnẹ siẹrẹ ayen da ma emọ rayen ?
Iruemu vọ yen se ru ubiudu rẹ ohwo gangan ?
Djudje rọyen .
Isẹ 4 : 23 da ta : “ Jẹn udu wẹn sasa vwẹ ọke ejobi ; kidie evun rọye ogbugbu rẹ arhọ va nẹ cha . ”
Iruemu vọ yen a kẹnoma kẹ ?
Evo rọyen yen omaẹkparọ , ra vwọ vwẹ umwemwu vwo ruẹ ẹkuruemu , kugbe jẹ esegbuyota evwo .
Enana sa nẹrhẹ e vwo udu ọgangan , ji gbevwọso . ( Dan .
5 : 1 , 20 ; Hib . 3 : 13 , 18 , 19 ) Ovie Uzaya rẹ Juda dje uruemu rẹ omaẹkparọ phia .
( Se 2 Ikun Rivie 26 : 3 - 5 , 16 - 21 . )
Ọke ẹsosuọ , Uzaya “ ru obo ri shephihọ vwẹ obọ rẹ Ọrovwohwo , ” “ ọ da vwẹ oma rọye ejobi vwọ guọnọ Ọghẹnẹ . ”
Ẹkẹvuọvo , “ ọke rọ rhe gan re ko rhi phuoma , ” dedevwo nẹ Ọghẹnẹ yen vwẹ ẹgba kẹ !
Ọ tobọ muegbe rọ vwọ torhẹ insẹns vwẹ agbada rẹ ugboduma , rọ dia iruo rẹ irherẹn ọvo ruẹ .
Ọke rẹ irherẹn na vwọ ta ota kẹ , ivun de miovwo Uzaya !
Die yen nẹ obuko rọyen rhe ?
Ọ mrẹ “ ẹghwọrọ ” vwẹ obọ rẹ Ọghẹnẹ , ọ da họnvwọn oti re te ẹdẹ ughwu rọyen . — Isẹ 16 : 18 .
4 , 5 .
Die yen sa phia a rha kẹnoma kẹ omaẹkparọ - ọ ?
Ru udje rọyen .
A rha kẹnoma kẹ omaẹkparọ - ọ , avwanre se “ roro oma [ avwanre ] rhuarho nọ obo rọ epha , ” ọ sa tobọ nẹrhẹ a sen uchebro rẹ Baibol na .
( Rom 12 : 3 ; Isẹ 29 : 1 ) Roro kpahen obo re phia kẹ ọkpako ukoko ọvo re se Jim , rọ rhọnvwephiyọ iroroẹjẹ rẹ ekpako ichekọ vwọphia - a .
Jim da ta : “ Me vuẹ ekpako na nẹ ayen vwo ẹguọnọ kakaka - a , mi de vrẹn nẹ echidiotọ na . ”
Emeranvwe esan vwọ wan nu , o de kpo ukoko ọfa , jẹ a reyerọ vwo mu ọkpako vwẹ etiyi - in .
Ọ da ta : “ Ọ da vwẹ mamọ .
Mi niro nẹ iroro mẹ yen ma gba , ọ da nẹrhẹ ovwẹ vrẹn nẹ ukoko na . ”
Ẹgbukpe ihwe yen Jim dobọ rẹ iruo rẹ ẹga na ji .
Ukuko na , ọ da ta : “ Omaẹkparọ yen ru vwe , ke me hanrhe Jihova fikirẹ obo re phia na .
Vwẹ ikpe buebun , iniọvo na bru vwe cha , ayen guọnọ chọn vwẹ uko , jẹ me sen ukẹcha rayen . ”
Obo re phia kẹ Jim na djerephia nẹ omaẹkparọ sa nẹrhẹ e guomariase , e mi rhi vwo ubiudu ọgangan rọ bẹn ẹma . ( Jer .
17 : 9 ) Jim da je ta : “ Mi niro nẹ iroro rayen chọre mamọ , ọnana ọvo kọyen mi mu ẹwẹn kpahen . ”
Ivun miovwo uwe mamọ dẹvure fikirẹ oborẹ oniọvo ru we yẹrẹ uphẹn rẹ ẹga rọ vawabọ ?
Ọ da dia ọtiọyen , die wo ruru ?
Omaẹkparọ vwomaphia ?
Gbanẹ ọdavwẹ wẹn ọyehẹ wo vwo nene oniọvo wẹn yerin vwọrẹ ufuoma , wọ me je fuevun kẹ Jihova ? — Se Une Rẹ Ejiro 119 : 165 ; Kọlose 3 : 13 .
Die yen sa phia siẹrẹ a da vwẹ umwemwu vwo ru ẹkuruemu ?
Ohwo de ru umwemwu ọkieje , ọ da tobọ siomanu ruo , ọ sa nẹrhẹ ọ sen uchebro rẹ Baibol na .
Ọke yena umwemwu eruo rhe che fiemu vwọ kẹ - ẹ .
Oniọvo ọshare ọvo da tanẹ ọke vwọ yanran na orharhe rẹ uruemu rọyen rhe kpokpo ẹwẹn rọye - en .
( Aghwo . 8 : 11 ) Oniọvo ọfa ro vwo uruemu ro vwo nẹ ihoho rẹ ihwo re banphiyọ , da ta : “ Ki mi nẹ ekpako na kerẹ ihwo ri sianro . ”
Uruemu rọyen miovwo oyerinkugbe rọyen vẹ Jihova .
Ukuotọ rọyen , ka rhe riẹn obo ro ruẹ na , a da vwẹ ukẹcha vwọ kẹ .
Vwọrẹ uyota , avwanre eje gbare - e .
Ẹkẹvuọvo , e de vwo ẹwẹn ọchọchọ yẹrẹ a da guọnọ asan re gunphiyọ ukperẹ a vwọ guọnọ ukẹcha vẹ evwoghovwo rẹ Ọghẹnẹ , ubiudu avwanre sa rhe dia gangan .
7 , 8 . ( a ) Die yen ihwo rẹ Izrẹl ruru ro djerephia nẹ jẹ esegbuyota evwo sa nẹrhẹ ubuidu rẹ ohwo gan ?
( b ) Die yen ọnana yono avwanre ?
A mrẹ udje rẹ obo ri jẹ esegbuyota evwo sa vwọ nẹrhẹ ubuidu rẹ ohwo gan vwẹ omarẹ ihwo rẹ Izrẹl rẹ Jihova sivwin nẹ Ijipt .
Ẹkuotọ na mrẹ emu rẹ igbevwunu rẹ Ọghẹnẹ ru kẹ ayen .
Dedena , ọke rẹ ayen vwo sikẹrẹ Otọ rẹ Uve na , ayen rhe vwo esegbuyota - a .
Ukperẹ ayen vwọ vwẹroso Jihova , oshọ de mu ayen , kẹ ayen gun Mosis .
Ayen tobọ guọnọ rhivwin kpo Ijipt , asan ra da vwẹ ayen ru eviẹn jovwo na !
Ọnana da Jihova mamọ .
Ọ da ta : “ Mavọ ihwo nana jẹ vwẹ fia krite ? ”
( Ukeri 14 : 1 - 4 , 11 ; Une 78 : 40 , 41 ) Uvwiẹ yena de ghwu phiyọ aton na fikirẹ jẹ esegbuyota evwo vẹ ubiudu ọgangan rayen .
Nonẹna , rẹ avwanre vwo siẹkẹrẹ akpọ kpokpọ na , esegbuyota avwanre jehẹ ẹdia rẹ ọdavwini .
Ofori nẹ a fuẹrẹn esegbuyota avwanre .
Kerẹ udje , a sa fuẹrẹn ẹro rẹ avwanre vwo ni eta rẹ Jesu rehẹ Matiu 6 : 33 .
Nọ oma wẹn : ‘ Ọdavwẹ mẹ vẹ orhiẹn mẹ djerephia nẹ mi ghini se eta rẹ Jesu na gbuyota ?
Mi che jẹ uyono yẹrẹ aghwoghwo vwo fikirẹ ugbonẹ rẹ igho ?
Die mi che ru siẹrẹ iruo mẹ da guọnọ ọke mẹ mamọ ?
Me cha vwẹ uphẹn kẹ akpọ na nẹ ọ ma vwẹ , yẹrẹ tobọ si vwe nẹ ukoko na ? ’
Diesorọ o vwo fo nẹ a “ davwe ” ọkieje sẹ avwanre jehẹ esegbuyota na , kẹ mavọ yen e se vwo ruo ?
Gbe rhe roro kpahen odibo rẹ Jihova ro chukoku iji rẹ Baibol na ro shekpahen erharhe igbeyan , ihwo ra djẹ nẹ ukoko , yẹrẹ erọnvwọn ra vwọ diotọ .
Nọ oma wẹn , ‘ Ọtiọyen me je hepha ? ’
Avwanre de noso nẹ avwanre vwo uruemu tiọyen , ofori nẹ a fuẹrẹn esegbuyota rẹ avwanre kpakpata !
Baibol na vuẹ avwanre nẹ , “ Wa davwe oma rẹ ovwan ni sẹ ovwan churu obọ mu esegbuyota rẹ ovwan na . ”
( 2 Kọr . 13 : 5 ) Ofori nẹ a vwẹ Baibol na vwọ fuẹrẹn oma avwanre ọkieje .
Die yen sa chọn avwanre uko vwọ dia lọlọhọ vwẹ obọ rẹ Jihova ?
Ọghẹnẹ kẹ avwanre Baibol na , ukoko na , vẹ iruo rẹ aghwoghwo na rere a sa vwọ dia kerẹ ọphiẹn rọ pha lọlọhọ .
E de se Baibol na kẹdẹ kẹdẹ ji roro kpahọn , ka sa dia lọlọhọ vwẹ obọ rẹ Jihova kirobo rẹ ame ruẹ ọphiẹn lọhọ .
Jihova guọnọre nẹ ivie rẹ Izrẹl si Urhi rẹ Ọghẹnẹ komobọ rayen , ayen mi se kẹdẹ kẹdẹ .
( Urhi 17 : 18 , 19 ) Iyinkọn na riẹnre nẹ ayen de se Ọbe Ọfuanfon na ji roro kpahọn , ọ cha chọn ayen uko vwẹ iruo rẹ Uvie na .
Abọ buebun , ayen rionbọ kpo ẹbẹre rẹ Isiesi Ọfuanfon na ra vwẹ Hibru si , vwevunrẹ isiesi rayen , ayen je vuẹ ihwo nẹ ayen ji ru ọtiọyen .
( Iruo 17 : 11 ) Nonẹna , avwanre je riẹn ọghanrovwẹ re vwo se Baibol na kẹdẹ kẹdẹ , e mi ji roro kpahọn . ( 1 Tim .
4 : 15 ) Ọnana cha nẹrhẹ a vwomakpotọ kẹ Jihova , je dia lọlọhọ vwẹ obọ rọyen .
Rhiabọreyọ ọrhuẹrẹphiyotọ rẹ Ọghẹnẹ re sa chọn wẹ uko vwọ dia lọlọhọ ( Ni ẹkoreta 10 - 13 )
11 , 12 .
Mavọ yen Jihova reyọ ukoko na vwọ ma avwanre kirobo rẹ ohwo ọvuọvo guọnọre ?
Djudje rọyen .
Jihova vwẹ ukoko na vwọ ma avwanre ohwo ọvuọvo , kirobo rẹ avwanre guọnọre .
Jim , ra tota kpahen nanayen de rhi wene uruemu rọyen ọke rẹ ọkpako ọvo vwo se te oma .
Jim da ta : “ Ọ hanrhe ovwẹ kakaka - a .
Ukperẹ ọtiọyen , ọ ta emamọ eta , o ji vwo ọdavwẹ rọ vwọ chọn vwẹ uko . ”
Emeranvwe erha vwọ wan nu , ọkpako na de durhie Jim rhe uyono .
Jim da ta : “ Iniọvo na dede uvwe mamọ , ẹguọnọ rayen yen ku vwe rhẹriẹ .
Ke me rhe mrẹvughe nẹ ofori nẹ me tẹnrovi iroro mẹ - ẹ .
Ememerha na , ke me rhoma gan vwọrẹ ẹwẹn womarẹ ukẹcha rẹ iniọvo na vẹ aye mẹ rọ sẹro rẹ ọyọnregan rọyen .
Me je mrẹ ọbọngan vwo nẹ iyovwinreta nana , ‘ Jehovah Is Not to Blame ’ kugbe ‘ Serve Jehovah Loyally , ’ rehẹ Watchtower rẹ November 15 , 1992 . ”
Ọke vwọ yanran na , a da rhoma vwẹ Jim vwo mu ọkpako .
Ọ je vwẹ ukẹcha kẹ iniọvo efa vwo phi oka rẹ ẹdia nana kparobọ re , ayen da rhoma mudia gan vwẹ ukoko na .
O de ku ikuegbe na phiyọ nẹ , “ Mi roro nẹ mi vwo omamọ oyerinkugbe vẹ Jihova jovwo , jẹ ọ dia uyota - a !
Ọ da vwẹ nẹ me vwẹ uphẹn kẹ omaẹkparọ nẹ o rhuẹro mẹ vwọ kẹ erọnvwọn re ma ghanre , mi de mu ẹwẹn kpahen echobọ rẹ ihwo efa . ” — 1 Kọr .
10 : 12 .
Iruemu vọ yen iruo aghwoghwo na sa nẹrhẹ avwanre vwo , kẹ erere vọ yen se norhe ?
Mavọ yen iruo aghwoghwo na sa vwọ ma avwanre vwọ dia omamọ rẹ ihwo ?
Iruo aghwoghwo na sa nẹrhẹ avwanre vwomakpotọ , ji vwo iruemu efa rẹ omamọ rẹ ẹwẹn ọfuanfon na . ( Gal .
5 : 22 , 23 ) Roro kpahen iruemu iyoyovwin wo vwori womarẹ iruo aghwoghwo na .
Uruemu rẹ Onenikristi nẹrhẹ e ni ovuẹ na ghanghanre , ọnana se wene uruemu rẹ ihwo buebun .
Kerẹ udje , iniọvo ivẹ rehẹ aghwoghwo na , nabọ fọ ọke rẹ ọrovwuwevwin na vwo muẹ van ku ayen .
Ẹkẹvuọvo , ukuko na , obo ro ruru na da da mamọ , o de si rhe oghọn ukoko .
Ọ da ta : “ Me guọnọ yovwunu kẹ ihwo ivẹ yena re nabọ vwomakpotọ na , fikirẹ orharhe uruemu mẹ , mi ni oma mẹ nẹ mẹvwẹ yen me yovwin .
Mẹvwẹ ẹkpa me vwọ djẹ ihwo ri ghwoghwo Ota rẹ Ọghẹnẹ . ”
Ọ da dianẹ ophu mu iniọvo na , ọrovwuwevwin na se si ẹbe tiọyena ?
O muẹro - o .
Iruo aghwoghwo na ghene kẹ avwanre vẹ ihwo efa erere !
Die yen emiọvwọn che ru ayen da guọnọ ma emọ rayen vwẹ idjerhe ro me yovwin ?
Imitete buebun guọnọ riẹn erọnvwọn buebun , ayen je vwomakpotọ .
( Mat . 18 : 1 - 4 ) Ọtiọyena , emiọvwọn ri vwo aghwanre davwẹngba vwo yono emọ rayen kpahen uyota na , ayen vwo vwo ẹguọnọ kpahọn . ( 2 Tim .
3 : 14 , 15 ) Ẹkẹvuọvo , ofori nẹ emiọvwọn ke phi uyota na phiyọ ubiudu rayen , ayen me je vwọba akpọ yerin .
Emiọvwọn de ru ọnana , emọ na ke cha nabọ vwo ẹruọ rẹ oborẹ uyota na hepha .
Vwọba , kẹ ayen ji che ni ọghwọku rẹ esẹ vẹ ini rayen kerẹ odjephia rẹ ẹguọnọ rayen vẹ ọ rẹ Jihova .
15 , 16 .
Mavọ yen emiọvwọn sa vwọ vwẹroso Ọghẹnẹ ọ da dianẹ a djẹ ọmọ rayen nẹ ukoko ?
Emọ evo ra tobọ vwiẹ vwẹ ukoko na se vrẹn no , yẹrẹ a sa djẹ ayen , ọ me nẹrhẹ ihwo rẹ orua na muomaphiyọ .
Oniọvo rẹ aye ọvo vwẹ South Africa da ta : “ A vwọ djẹ oniọvo mẹ nẹ ukoko , kọ ghwa họhọ nẹ o ghwuru .
Ọ nẹrhẹ ẹwẹn avwanre hra totọ ! ”
Die yen ọ vẹ ọsẹ vẹ oni rọyen ruru ?
Ayen nene uchebro rẹ Baibol na .
( Se 1 Kọrẹnt 5 : 11 , 13 . )
Ọsẹ vẹ oni na da ta : “ Avwanre brorhiẹn vwo nene uchebro rẹ Baibol na , kidie avwanre riẹnre nẹ e de ru erọnvwọn nene idjerhe rẹ Ọghẹnẹ ọyen cha ghwa erere rhe .
Avwanre niro nẹ ra vwọ djẹ ohwo nẹ ukoko , ọyen ọghwọku ro nẹ obọ rẹ Jihova rhe kidie o vwo ẹguọnọ kpahen ohwo na , ọghwọku na je cha vrẹka - a .
Avwanre da kẹnoma kẹ ọmọ na kare kare jokpanẹ erọnvwọn ri shekpahen orua na ọvo . ”
Ubiẹro vọ yen ọmọ na vwo ni ẹdia na ?
Ọ da ta : “ Me riẹnre nẹ orua mẹ vwo utuoma kpahen ovwẹ - ẹ , ẹkẹvuọvo ayen nene uchebro rẹ Jihova vẹ ukoko rọyen . ”
Ọ da je ta : “ A da gba wẹ vwọ yare ukẹcha rẹ Jihova vẹ evwoghovwo rọyen , wọ cha riẹn nẹ wọ ghene guọnọ ukẹcha rọyen . ”
Vwẹ ẹro roro oborẹ oma vwerhen orua na te ra vwọ rhoma reyọ ọmọ rayen na !
Avwanre da kerhọ kẹ Ọghẹnẹ vwẹ kidjerhe kidjerhe eje , erere rode che norhe . — Isẹ 3 : 5 , 6 ; 28 : 26 .
Diesorọ a vwọ vwomakpahotọ kẹ Jihova vwẹ akpeyeren avwanre eje , mavọ yen ọnana sa vwọ dia erere kẹ avwanre ?
Ọmraro Aizaya rionbọ kpo oborẹ ihwo rẹ Izrẹl ri kurhẹriẹ che rhiẹromrẹ siẹrẹ ẹdia rẹ eviẹn rayen na de te oba nu : “ E Ọrovwohwo , wẹ hẹ Ọsẹ rẹ avwanre ; avwanre ọphiẹn , wẹ kẹ ọmema rẹ avwanre ; avwanre ejobi kẹ iruo rẹ obọ wẹn . ”
Ayen da je rẹ : “ Wọ gbe karophihọ orukuruku bẹdẹ - ẹ .
Nighe , roro nẹ , avwanre ihwo wẹn . ”
( Aiz . 64 : 8 , 9 ) Avwanre da vwomakpotọ kẹ Jihova ọkieje , o che vwo ẹguọnọ avwanre gangan kerẹ obo ro ru kẹ Daniẹl .
Ọke yena , Jihova kọ cha vwẹ Baibol na , ẹwẹn ọfuanfon rọyen , vẹ ukoko na vwọ ma avwanre rhirin duvwu ọke rẹ avwanre cha vwọ dia “ emọ rẹ Ọghẹnẹ ” re pha gbagba . — Rom 8 : 21 .
Nonẹna , Jesu Kristi yen ọshare rọ yọnrọn ekpo re vwo si ẹbe na , ọyen je cha ka oka phiyọ ihwo ri che vwo usivwin
Ayen mudiaphiyọ isodje rehẹ odjuvwu ri vwobọ vwẹ oghwọrọ rẹ Jerusalẹm , ri ji che vwobọ vwẹ oghwọrọ rẹ akpọ rẹ Eshu nana vwẹ Amagidọn .
Diesorọ ewene nana vwo fo ?
Izikiẹl vwọ mrẹ iruemu ebrabra re ruẹ vwẹ Jerusalẹm tavwen a ke ghwọrọ vwẹ 607 B.C.E . , ọ da mrẹ emramrẹ ro shekpahen erọnvwọn re cha phia bẹsiẹ oghwọrọ na ki te .
Ọ mrẹ eshare esan re yọnrọn elọkọ .
Ọ je mrẹ ọshare ọvo vwẹ usun rayen “ rọ vwẹ isada rhuo ” rọ je yọnrọn “ ekpo re vwo si ẹbe . ”
( Izi . 8 : 6 - 12 ; 9 : 2 , 3 ) A vuẹ ọshare nana : “ Yan wan uherevie rẹ orere na , . . . re wọ ka oka phihọ arhare rẹ ihwo re fiọn unu kugbe ihwo ri dirhivwẹ vwi fiki rẹ ẹgua re gberi vwẹ evun rọye . ”
A da rha vuẹ eshare re yọnrọn elọkọ na nẹ i hwe ihwo rehẹ orere na ri vwo oka na - a . ( Izi .
9 : 4 - 7 ) Die yen aroẹmrẹ nana yono avwanre , kẹ ono yen ọshare nana ro yọnrọn ekpo re vwo si ẹbe ?
A mraro nana vwẹ 612 B.C.E .
Ẹgbukpe iyorin vwọ wan nu , aroẹmrẹ nana de vwo orugba rẹsosuọ ọke re isodje rẹ Babilọn vwọ ghwọrọ Jerusalẹm .
Dede nẹ isodje rẹ Babilọn egọẹdjọ , Jihova reyọ ayen vwọ ghwọrọ Jerusalẹm . ( Jer .
25 : 9 , 15 - 18 ) Jihova reyọ ayen vwo gboja kẹ ihwo rọyen re senrọ .
Ẹkẹvuọvo , a cha ghwọrọ evwata vẹ irumwemwu kugbe - e .
Jihova de vwo ọrhuẹrẹphiyotọ ro vwo sivwin ihwo re rhọnvwephiyọ iruemu rẹ ẹgua re ruẹ vwẹ orere na - a .
Izikiẹl vwobọ vwẹ ra vwọ jokaphiyọ ihwo yẹrẹ oghwọrọ na - a .
Ukperẹ ọtiọyen , emekashe yen che ruiruo rẹ oghwọrọ na .
Aroẹmrẹ nana nẹrhẹ avwanre vwo ẹruọ rẹ erọnvwọn evo re phia vwẹ odjuvwu .
Jihova vuẹ emekashe na nẹ ayen ghwọrọ irumwemwu na , ayen mi ji sivwin evwata na .
*
Ọke ri jovwo , avwanre tare nẹ vwẹ orugba rivẹ rẹ aroẹmrẹ nana , ọshare rọ yọnrọn ekpo rẹ vwo si ẹbe na mudiaphiyọ ihwo ra jẹreyọ na .
E de ji roro nẹ ihwo re kerhọ rẹ iyẹnrẹn esiri na , yen a joka rẹ usivwin phiyọ .
Ẹkẹvuọvo , ọ krinọ - ọ na , avwanre ki rhi noso nẹ ofori re vwo ru ewene phiyọ uyono nana .
Kirobo rẹ Matiu 25 : 31 - 33 tare , Jesu yen sane ihwo .
Vwẹ ukpokpogho rode na , kọ cha hẹriẹ ihwo re pha kerẹ igodẹ ri che vwo usivwin vwo nẹ i re vwo dje ẹvwẹ ra cha ghwọrọ .
Vwo nene uyono kpokpọ nana , aroẹmrẹ rẹ Izikiẹl na yono avwanre erọnvwọn iyorin :
A ke rhe mrẹ oghwọrọ rẹ Jerusalẹm , Izikiẹl vẹ Jerimaya ruiruo rẹ ọrhẹrotọ kirobo rẹ Aizaya ji ru .
Nonẹna , Jihova vwẹ ihwo ra jẹreyọ na vwọ ghẹrẹ ihwo rọyen , je kẹ ayen orhọ - esio tavwen ukpokpogho rode na ke tonphiyọ .
Inenikristi eje mi rhe vwobọ vwẹ aghwoghwo rẹ orhọ - esio nana vwọ kẹ ihworakpọ eje . — Mat .
24 : 45 - 47 .
Izikiẹl , vwobọ vwẹ iruo ra vwọ ka oka phiyọ ihwo ri che vwo usivwi - in ; ọtiọyen ọ je hepha vwọ kẹ idibo rẹ Jihova nonẹna .
Ovuẹ rẹ Jihova yen ayen ghwoghwo , womarẹ ukẹcha rẹ emekashe na . — Ẹvwọ .
14 : 6 .
Vwẹ ọke rẹ Izikiẹl , a mrẹ oka vwẹ arhare rẹ ihwo gbonozẹ - ẹ .
Ọtiọyen ọ je hepha nonẹna .
Mavọ yen ihwo se vwo vwo oka rẹ usivwin nana ?
Ofori nẹ ayen kerhọ rẹ ovuẹ re ghwoghwo na , ayen ji vwo uruemu rẹ Onenikristi , vwomakpahotọ kẹ Jihova , ji bicha e ra jẹreyọ na . ( Mat .
25 : 35 - 40 ) Ihwo ri ru erọnvwọn nana che vwo oka rẹ usivwin siẹrẹ ukpokpogho rode na de te .
Nonẹna , Jesu Kristi yen ọshare rọ yọnrọn ekpo re vwo si ẹbe na , ọyen je cha ka oka phiyọ ihwo ri che vwo usivwin .
Vwẹ ukpokpogho rode na , a cha ka oka phiyọ otu gbidigbidi na , re brorhiẹn kẹ nẹ ayen igodẹ na .
Enana che vwo arhọ ri bẹdẹ vwẹ otọrakpọ na . — Mat .
25 : 34 , 46 .
*
Nonẹna , eshare esan re yọnrọn elọkọ na , mudiaphiyọ Jesu vẹ emekashe rọyen .
Ayen cha ghwọrọ akpọ umwemwu nana kẹrẹkpẹ . — Izi .
9 : 2 , 6 , 7 ; Ẹvwọ .
19 : 11 - 21 .
E de vwo ẹruọ rẹ iyono nana , ke che vwo imuẹro ọgangan nẹ Jihova cha sa ghwọrọ evwata vẹ irumwemwu - u .
( 2 Pita 2 : 9 ; 3 : 9 ) Ọ je cha nẹrhẹ a karophiyọ ọghanrovwẹ rẹ iruo aghwoghwo na nonẹna .
Ofori nẹ ihwo ejobi nyo orhọ - esio nana bẹsiẹ oba na vwo te ! — Mat .
24 : 14 .
E sivwin ihwo kerẹ Barọk ( osiọbe rẹ Jerimaya ) , Ẹbẹdmẹlẹk ohwo rẹ Itiopia , kugbe emọ rẹ Rekab , dede nẹ ọnana ghwa dia oka re rhiẹromrẹ - ẹ . ( Jer .
35 : 1 - 19 ; 39 : 15 - 18 ; 45 : 1 - 5 ) Ọnana oka rẹ usivwin .
A cha ka oka rẹ usivwin nana phiyọ ihwo ra jẹreyọ na - a .
Ukperẹ ọtiọyen , a cha ka oka phiyọ tavwen ayen ki che ghwu yẹrẹ bẹsiẹ ukpokpogho rode na vwọ tonphiyọ . — Ẹvwọ .
7 : 1 , 3 .

“ E nyo , E Izrẹl ; Ọrovwohwo Ọghẹnẹ avwanre na Ọrovwohwo ọvuọvo . ” — URHI 6 : 4 .
UNE : 138 , 112
Idjerhe vọ yen Jihova Ọghẹnẹ avwanre vwọ dia Jihova “ ọvuọvo ” ?
Mavọ yen e se vwo djephia nẹ avwanre ga Jihova “ ọvuọvo ” ?
Die yen avwanre se ru ra vwọ sẹro rẹ ufuoma vẹ oyerinkugbe rẹ avwanre ?
1 , 2 . ( a ) Diesorọ ihwo buebun vwọ nabọ riẹn eta rehẹ Urhi Rivẹ 6 : 4 ?
( b ) Diesorọ Mosis vwọ ta eta nana ?
VWẸ ikpe buebun , ihwo rẹ Ju reyọ eta rehẹ Urhi Rivẹ 6 : 4 na vwọba nẹrhovwo rayen .
Ayen nẹrhovwo na kẹdẹ kẹdẹ , te urhiọke te ovwọnvwọn .
Ayen se ẹrhovwo nana , Shema , rọ je dia ubiota rẹsosuọ rẹ ẹkpo rẹ Baibol nana vwẹ Hibru .
Ihwo rẹ Ju na vwẹ ẹrhovwo nana vwo djephia nẹ Jihova ọvo yen ayen vwẹ ẹga kẹ .
Eta yena , ẹbẹre ọvo rẹ eta re koba rẹ Mosis vuẹ ihwo rẹ Izrẹl vwẹ ugbenu rẹ Moab vwẹ ukpe rẹ 1473 B.C.E .
Ihwo rẹ Izrẹl muegbe ayen vwọ shariẹ urhie rẹ Jọdan vwọ ro Otọ rẹ Uve na .
( Urhi 6 : 1 ) Mosis sun ayen omarẹ ẹgbukpe 40 re , ọ guọnọre nẹ ayen fiudugberi fikirẹ egbabọse rọ hẹrhẹ ayen vwẹ obaro na .
Ofori nẹ ayen fuevun kẹ Jihova , je vwẹrosuọ kerẹ Ọghẹnẹ rayen .
Eta re koba rẹ Mosis na che ghini djobọte ayen mamọ .
Mosis vwo djunute Irhi Ihwe na vẹ irhi efa rẹ Jihova vwọ kẹ ayen nu , o da ta eta ri vwo ẹgba mamọ rehẹ Urhi Rivẹ 6 : 4 , 5 .
( Se . )
Enọ vọ yen a cha fuẹrẹn vwẹ uyono nana ?
Ko mudiaphiyọ nẹ ihwo rẹ Izrẹl na rha riẹn nẹ Jihova rọ dia Ọghẹnẹ rayen na “ ọvuọvo ” ?
Ẹjo , ayen riẹnre .
Ihwo rẹ Izrẹl re fuevun riẹnre nẹ Ọghẹnẹ vuọvo yen herọ , rọ dia Ọghẹnẹ rẹ Ebraham , Aizik , vẹ Jekọp , ọyen ayen je ga .
Ọ da dia ọtiọyen , kẹ diesorọ Mosis vwọ vuẹ ayen nẹ Jihova Ọghẹnẹ rayen na “ ọvuọvo ” ?
Rọ vwọ dianẹ Jihova ọvuọvo na , mavọ yen ọnana churobọ si ẹguọnọ rẹ ohwo vwo kpahọn vẹ ubiudu rọyen eje , oma rọyen eje , kugbe ẹgba rọyen eje kirobo owọ 5 tare ?
Kẹ mavọ yen eta nana vwo djobọte avwanre nonẹna ?
4 , 5 . ( a ) Die yen o mudiaphiyọ ra vwọ tanẹ Jihova “ ọvuọvo ” ?
( b ) Idjerhe vọ yen Jihova vwọ fẹnẹ eghẹnẹ rẹ irere efa ?
Oghẹresan .
Ubiota na “ ọvuọvo ” vwẹ Hibru vẹ ejajẹ efa , se mudiaphiyọ orọnvwọn ọfa vwọ vrẹn ukeri ghevweghe .
O se mudiaphiyọ obo re dia oghẹresan , ra mrẹ ọkpọ rọye - en .
Ọ diẹ Mosis ta ota kpahen uyono rẹ efian rẹ eghẹnẹ erha ri kuomagbe dia ọvo - o .
Jihova yen Ọmemama rẹ odjuvwu vẹ akpọ , Osun rẹ odjuvwu vẹ akpọ .
Ọyen ọvo yen Ọghẹnẹ rọ herọ dẹn , Ọghẹnẹ rẹ uyota vuọvo .
( 2 Sam . 7 : 22 ) Ọtiọyena , Mosis vwẹ ẹkarophiyọ vwọ kẹ emọ rẹ Izrẹl nẹ , Jihova ọvo yen ayen vwẹ ẹga vwọ kẹ .
Ayen ga eghẹnẹ efa kirobo rẹ irere re riariẹ ayen phiyọ na ruẹ - ẹ .
Ihwo evo niro nẹ eghẹnẹ nana sun erọnvwọn sansan vwẹ akpọ na .
O vwo eghẹnẹ efa re pha kerẹ oka rẹ ọghẹnẹ ọvo .
Kerẹ udje , ihwo rẹ Ijipt vwẹ ẹga kẹ Ra rọ dia ọghẹnẹ rẹ ọnre , Nut rọ dia ọghẹnẹ rẹ irharheghe , Geb rọ dia ọghẹnẹ rẹ otọ na , Hapi rọ dia ọghẹnẹ rẹ urhie rẹ Nile , kugbe eranvwe sansan re vwo ru eghẹnẹ .
Buebun rẹ eghẹnẹ nana yen Jihova reyọ Etiekọ Ihwe vwọ ghwọrọ .
Ọ rọ ma rho usun rayen yen Baal , ọghẹnẹ rẹ ihwo rẹ Kenan , ọnana ọghẹnẹ rọ vwẹ emọ kẹ ihwo , rọ je dia ọghẹnẹ rẹ irharheghe , osio vẹ ogiribo .
Vwẹ asan buebun , Baal na yen ayen je ga .
( Ukeri 25 : 3 ) Ofori nẹ ihwo rẹ Izrẹl karophiyọ nẹ Ọghẹnẹ rayen na “ Ọghẹnẹ ” rẹ uyota , Jihova “ ọvuọvo . ” — Urhi 4 : 35 , 39 .
6 , 7 .
Die yen ubiota na “ ọvuọvo ” ji mudiaphiyọ , kẹ mavọ yen Jihova vwo djephia nẹ ọyen “ ọvuọvo ” ?
Ọ fuevun , o ji wene - e .
Ubiota na “ ọvuọvo ” ji churobọ si okugbe vwọrẹ iroro vẹ iruo .
Jihova dia Ọghẹnẹ rẹ ohẹriẹ yẹrẹ ohwo rọ bẹn ẹriẹ - ẹn .
Ọyen ohwo rọ fuevun , o wene - e , ro vwo ẹguọnọ ro jẹ rhẹriẹ , ohwo rẹ uyota .
Jihova ve kẹ Ebraham nẹ emọ rọyen cha vwẹ Otọ rẹ Uve na vwọ riuku , o de ji ru emu igbunu buebun rere uve rọyen na se vwo rugba .
Ikpe 430 re wanvrẹ tavwen ive na ki rugba na , djobọte orhiẹn rẹ Jihova - a . — Jẹn .
12 : 1 , 2 , 7 ; Eyan .
12 : 40 , 41 .
Ikpe buebun vwọ wan nu , ọke rẹ Jihova vwo se emọ rẹ Izrẹl na iseri rọyen , ọ da vuẹ ayen : “ Mẹvwẹ ọye .
Tavwe Me ke herọ ya je ma eghẹnẹ vuọvo - o , eye ọfa ra je cha ma vwẹ obuko mẹ herọ - ọ . ”
Rọ vwọ kanrunumuẹ ọhọre rọyen ro jẹ rhẹriẹ , Jihova da je ta : “ Kẹ etinẹ yanran Mẹvwẹ Ọye . ”
( Aiz . 43 : 10 , 13 ; 44 : 6 ; 48 : 12 ) Mavọ uphẹn na rho te vwọ kẹ ihwo rẹ Izrẹl vẹ avwanre nonẹna , ra vwọ dia idibo rẹ Jihova , Ọghẹnẹ ro wene - e , rọ je fuevun ọkieje ! — Mal .
3 : 6 ; Jems 1 : 17 .
8 , 9 . ( a ) Die yen Jihova guọnọ mie idibo rọyen ?
( b ) Idjerhe vọ yen Jesu vwọ kanrunumu oborẹ eta rẹ Mosis na mudiaphiyọ ?
Mosis vwẹ ẹkarophiyọ vwọ kẹ ihwo na nẹ Jihova wene - e , ẹguọnọ vẹ ẹroevwote rọyen ji wene - e .
Ọ vwọ dia ọtiọyena , ka rhẹro rọyen nẹ Jihova ọvo yen ayen vwẹ ẹga kẹ , ayen mi ji vwo ẹguọnọ kpahọn vẹ ubiudu , oma kugbe ẹgba rayen eje .
A je rhẹro rẹ ẹga ọsoso nana vwo mie emọ kidie esẹ vẹ ini rayen che yono ayen kpahọn ọkeneje . — Urhi 6 : 6 - 9 .
Oborẹ Jihova guọnọ mie idibo rọyen wene - e , kidie ọhọre rọyen wene - e .
Tavwen o ki se rhiabọreyọ ẹga rẹ avwanre , ofori nẹ a vwẹ ẹga ọsoso vwọ kẹ ji vwo ẹguọnọ kpahọn vẹ ubiudu , iroro kugbe ẹgba rẹ avwanre eje .
Ọnana yen ghwa hẹ oborẹ Jesu Kristi vuẹ ohwo ọvo rọ nọrọ onọ .
( Se Mak 12 : 28 - 31 . )
E jẹ a mrẹ idjerhe ra sa vwọ reyọ uruemu rẹ avwanre vwo djephia nẹ , a nabọ riẹn nẹ “ Ọrovwohwo Ọghẹnẹ rẹ avwanre na , Ọrovwohwo ọvuọvo . ”
10 , 11 . ( a ) Idjerhe vọ yen ẹga rẹ avwanre kẹ Jihova vwọ dia ọ rẹ ọsoso ?
( b ) Mavọ yen ighene rẹ Hibru rehẹ Babilọn vwo djephia nẹ ayen vwẹ ẹga ọsoso vwọ kẹ Jihova ?
Jihova ke sa dia Ọghẹnẹ vuọvo kẹ avwanre , ofori nẹ a vwẹ ẹga ọsoso vwọ kẹ .
O che se nene eghẹnẹ efa ghare ẹga rẹ avwanre - e , o ji che se rhiabọreyọ ẹga ra vwẹ iyono efa vwọ gua - a .
E jẹ avwanre karophiyọ nẹ Jihova dia ọvo usun rẹ eghẹnẹ buebun yena - a , yẹrẹ kọyen me kpenu vwẹ ohri raye - en .
Jihova ọvo kpoi ọyen a ga . — Se Ẹvwọphia 4 : 11 .
Vwẹ ọbe rẹ Daniẹl , avwanre se kpahen ighene rẹ Hibru ẹne re se Daniẹl , Hananaya , Mishel , vẹ Azaraya .
Ayen vwẹ idjerhe ivẹ vwo djephia nẹ Jihova yen fo ohwo ra vwẹ ẹga ọsoso vwọ kẹ . Ẹsosuọ , ayen riemu ri che gbe ayen ẹgua - a , ọrivẹ ayen rhọnvwe vwẹ ẹga kẹ oma rẹ oro rẹ Nẹbukadreza - a .
Oborẹ ayen tẹnrovi kẹ ọna : ayen cha vwẹ uphẹn kẹ emu vuọvo nẹ o miovwo ẹga raye - en . — Dan .
1 : 1 – 3 : 30 .
Die yen avwanre kẹnoma kẹ siẹrẹ a da vwẹ ẹga ọsoso vwọ kẹ Jihova ?
E jẹ avwanre kẹnoma kẹ kemu kemu rọ cha reyọ ẹdia rẹ Jihova vwẹ akpeyeren rẹ avwanre yẹrẹ orọnvwọn rọ cha nẹrhẹ e siobọ rẹ ẹga rọyen kpotọ .
Erọnvwọn kerẹ die ?
Vwevunrẹ Irhi Ihwe na , Jihova da ta phephẹn nẹ ihwo rọyen ga eghẹnẹ efa - a , ayen ji vwobọ vwẹ koka koka rẹ edjọẹgọ - ọ .
( Urhi 5 : 6 - 10 ) Nonẹna , edjọẹgọ vwo oka sansan , ọ sa tobọ bẹn ra vwọ riẹn nẹ evo ghini edjọẹgọ .
Jẹ urhi rẹ Jihova ji wene - e , ọyen jehẹ Jihova “ ọvuọvo ” na .
E jẹ a mrẹ oborẹ ọyena mudiaphiyọ kẹ avwanre .
Die yen sa reyọ ẹdia rẹ ẹguọnọ rẹ avwanre vwo kpahen Jihova ?
Vwẹ Kọlose 3 : 5 ( se ) , a mrẹ orhọ - esio ọgangan ra vwọ kẹ Inenikristi ro shekpahen obo re sa guọghọ oyerinkugbe rayen vẹ Jihova .
Jokaphiyọ nẹ urhuru - evwo churobọ si edjọẹgọ .
Kidie obo ri si ohwo urhuru gangan , erọnvwọn kerẹ efe yẹrẹ akpeyeren rode , sa rhe dia obo ri suẹn akpeyeren rẹ ohwo na te ẹdia rẹ ọ da dia ọghẹnẹ vwọ kẹ .
Ẹkẹvuọvo , kirobo rọ hepha vwẹ ẹkpo rẹ Baibol na , imwemwu efa re ji djunute na ji churobọ si urhuru - evwo vẹ edjọẹgọ .
Ẹvwọtua rẹ erọnvwọn tiọyena sa reyọ ẹdia rẹ ẹguọnọ rẹ avwanre vwo kpahen Ọghẹnẹ .
Ofori nẹ a vwẹ uphẹn kẹ erọnvwọn nana nẹ i sun avwanre te ẹdia rẹ Jihova rha dia “ ọvuọvo ” kẹ avwanre - e ?
Ẹjo , kakaka .
Orhọ - esio vọ yen ọyinkọn Jọn vwọphia ?
Ọyinkọn Jọn je ta ota kpahen ọnana rọ vwọ kẹ avwanre orhọ - esio na nẹ kohwo kohwo ro vwo ẹguọnọ rẹ akpọ nana — “ urhuru si vwe rẹ ugboma , ojevwe rẹ ẹro kugbe eheri rẹ akpọ na , ” — kọyen “ ẹguọnọ rẹ Ọsẹ na gbi rhe - e . ”
( 1 Jọn 2 : 15 , 16 ) Ọtiọyena , ofori nẹ a fuẹrẹn ubiudu rẹ avwanre ọkieje sẹ erọnvwọn ra vwọ diotọ , igbeyan , vẹ osẹnvwe rẹ akpọ nana ji si avwanre urhuru .
Ẹguọnọ rẹ akpọ na ji se churobọ si ẹvwọtua rẹ “ imu ride ” kerẹ isikuru ride . ( Jer .
45 : 4 , 5 ) Akpọ kpokpọ na sikẹre mamọ re .
Eriyin na , ọ pha ghanghanre mamọ re vwo phi eta rẹ Mosis na phiyọ ẹwẹn .
E de vwo ọmrẹvughe vẹ imuẹro ọgangan nẹ “ Ọrovwohwo Ọghẹnẹ avwanre na Ọrovwohwo ọvuọvo , ” avwanre cha davwẹngba eje vwọ vwẹ ẹga ọsoso vwọ kẹ , je ga vwẹ idjerhe rọ guọnọre . — Hib .
12 : 28 , 29 .
Diesorọ Pọl vwọ karophiyọ Inenikristi nẹ Jihova ọyen Ọghẹnẹ “ ọvuọvo ” ?
Ẹdia rẹ ọvuọvo rẹ Jihova ji mudiaphiyọ oyerinkugbe vẹ ọhọre vuọvo , ro dia oborẹ avwanre ji vwo .
Ihwo rẹ Ju , Grik , Rom vẹ ẹkuotọ sansan yehẹ ukoko rẹ Inenikristi rẹsosuọ .
Ayen nẹ ẹga sansan rhe , iruemu vẹ iroro rayen je fẹnẹ .
Fikirẹ ọnana , evo ke mrẹ bẹnbẹn rẹ ayen vwo siobọnu iruemu rẹ ayen vwori jovwo , ji rhiabọreyọ ẹga kpokpọ na .
Kọyensorọ , ọyinkọn Pọl vwọ karophiyọ ayen nẹ Ọghẹnẹ vuọvo yen Inenikristi vwori rọ dia Jihova . — Se 1 Kọrẹnt 8 : 5 , 6 .
16 , 17 . ( a ) Aroẹmrẹ vọ yen ruẹgba nonẹna , kẹ die yen nẹ obuko rọyen rhe ?
( b ) Die yen se gbowọphiyọ oyerinkugbe rẹ avwanre ?
Kẹ ukoko rẹ Inenikristi nonẹna vwo ?
Ọmraro Aizaya tare nẹ “ vwẹ ukuko rẹ ẹdẹ na , ” ihwo rẹ ẹkuotọ eje ki che rhuriẹ ro ẹga rẹ Jihova .
Ayen cha tanẹ , Jihova che “ yono avwanre idjerhe rọye re avwanre nene ada rọye . ” ( Aiz .
2 : 2 , 3 ) Mavọ ọ vwerhoma te ra vwọ mrẹ orugba rẹ aroẹmrẹ nana !
Ọnana yen sorọ vwẹ ikoko buebun , ihwo rẹ ẹkuotọ sansan , ri vwo ẹkuruemu sansan , re jẹ ejajẹ sansan vwo kuomakugbe jiri Jihova .
Ẹkẹvuọvo , ofẹnẹ nana sa so egbabọse evo ro fori nẹ avwanre nabọ niso .
Wo toroba oyerinkugbe rẹ ukoko na ?
( Ni ẹkoreta 16 - 19 )
Kerẹ udje , ẹro vọ wo vwo nẹ iniọvo rẹ ẹkuruemu rayen fẹnẹ ọwẹn ?
Ejajẹ , osẹnvwe , uruemu , vẹ emu rayen sa fẹnẹ ọwẹn .
Wọ kẹnoma kẹ ayen , wọ me rha vwẹ ugbeyan mu ihwo rẹ ejajẹ yẹrẹ ẹkuruemu rayen họhọ ọwẹn ?
Ọ da rha dianẹ ekpako re vwo mu vwẹ ukoko wẹn , okinriariẹ wẹn yẹrẹ vwẹ oghọn ukoko na da dia ihwo wo vienri yẹrẹ ihwo ri nẹ ẹkuotọ ọfa rhe vwo ?
Wọ vwẹ uphẹn kẹ ẹdia tiọyena nẹ i gbowọphiyọ oyerinkugbe rọhẹ uvwre rẹ ihwo rẹ Jihova ?
18 , 19 . ( a ) Uchebro vọ yen e djunute vwẹ Ẹfesọs 4 : 1 - 3 ?
( b ) Mavọ yen e se vwo toroba okugbe rẹ ukoko na ?
Die yen sa chọn avwanre uko vwọ kẹnoma kẹ imuoshọ tiọyena ?
Pọl vwẹ uchebro vwọ kẹ Inenikristi rehẹ Ẹfesọs , asan ra nabọ riẹn , rẹ ihwo rẹ ẹkuotọ sansan je vọn .
( Se Ẹfesọs 4 : 1 - 3 . )
Jokaphiyọ nẹ Pọl ke djunute iruemu kerẹ omaevwokpotọ , dẹndẹn , akoechiro , vẹ ẹguọnọ .
Enana pha kerẹ uchivwo rọ yọnrọn uwevwin mudia .
Ẹkẹvuọvo , vwọ vrẹ uchivwo ọgangan , uwevwin na je guọnọ ẹroevwote ọkieje rere o vwo jẹ ẹghwọrọ .
Pọl vuẹ iniọvo rehẹ Ẹfesọs nẹ ayen davwẹngba vwọ “ yọnre okugbe rẹ [ “ ẹwẹn , ” NW ] na . ”
E jẹ ọ dia owian rẹ avwanre eje ra vwọ sẹro rẹ okugbe rẹ ukoko na .
Die yen e se ru ?
Ẹsosuọ , vwo iruemu rẹ omaevwokpotọ , dẹndẹn , akoechiro , vẹ ẹguọnọ rẹ Pọl djunute na .
Wọ me rha davwẹngba wo vwo toroba “ ufuoma ” rẹ ukoko na .
E jẹ a rhuẹrẹ kemu kemu rọ sa so eghrẹn phiyọ .
Ọnana idjerhe ọvo re vwo toroba ufuoma vẹ okugbe rẹ ukoko na .
Mavọ e se vwo djephia nẹ e vwo ẹruọ rẹ ota na , “ Ọrovwohwo Ọghẹnẹ avwanre na Ọrovwohwo ọvuọvo ” ?
“ Ọrovwohwo Ọghẹnẹ avwanre na Ọrovwohwo ọvuọvo . ”
Ota yena ghini vwo ẹgba dẹn !
Ẹkarophiyọ yena muegbe rẹ emọ rẹ Izrẹl vwọ kẹ egbabọse rẹ ayen che hirharoku ọke rẹ ayen da ro Otọ rẹ Uve na .
Avwanre da je reyọ eta yena te ẹwẹn , o che muegbe rẹ avwanre vwọ kẹ ukpokpogho rode rọ cha na , ji toroba Iparadaisi rọ cha vwọ kpahọn .
E jẹ avwanre vwẹ ẹga ọsoso kẹ Jihova ọkieje , e vwo ẹguọnọ kpahọn je ga vẹ ẹwẹn rẹ avwanre eje , a me je davwẹngba vwọ sẹro rẹ oyerinkugbe rẹ avwanre .
E de ruẹ ọnana ọkieje , ka sa rhẹro rẹ ọke rẹ eta rẹ Jesu ta kpahen igodẹ na che vwo rugba : “ Wa yanrhe ihwo rẹ ọsẹ mẹ bruba kẹ , wa rhe reuku rẹ uvie ra rhuẹrẹ vwọ otọ kẹ ovwan nẹ otọ rẹ akpọ rhe . ” — Mat .
25 : 34 .
© 2016 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ọko buebun re de hwe iyerin hẹ ẹkuotọ rẹ Trinidad and Tobago .
Iseri rẹ Jihova reyọ uphẹn nana vwo ghwoghwo ota kẹ ihwiyerin rẹ ayen mrẹre
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2015 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
“ Ohwohwo vwo ghovwo ohwohwo nẹ otọ rẹ evun rhe . ” — KỌL .
3 : 13 .
UNE : 121 , 75
Diesorọ ukoko rẹ Ọghẹnẹ vwọ fẹnẹ ?
Mavọ yen Baibol na vwo djephia nẹ avwanre gbare - e ?
Die yen e se ru kpahen echobọ rẹ avwanre vẹ ọ rẹ ihwo efa ?
1 , 2 .
Die yen Baibol na ta kpahen ebuo rẹ ihwo rẹ Ọghẹnẹ ?
NONẸNA , ukoko rẹ Iseri rẹ Jihova fẹnẹre .
Vwọrẹ uyota , ihwo ri jẹgba yehẹ evun rọyen .
Dedena , ẹwẹn ọfuanfon rẹ Ọghẹnẹ yen nẹrhẹ ukoko na rhuaphiyọ , je yanphiaro .
E jẹ roro kpahen erọnvwọn iyoyovwin evo rẹ Jihova reyọ ihwo ri jẹgba nana vwo ruẹ .
Ẹdẹ rẹ oba na tonphiyọ vwẹ 1914 , ọke yena , ihwo rẹ Ọghẹnẹ ghwe bu - un .
Ẹkẹvuọvo , Jihova bruba iruo rẹ aghwoghwo rayen .
Fikirẹ ọnana , iduduru rẹ ihwo de rhi yono Baibol na , ayen da je rhe dia Iseri rẹ Jihova .
Jihova ta ota kpahen ebuo nana , rọ vwọ ta : “ Unuwevwi ọvo ko hirhe phihọ ẹgborho , ọ rọ ma havwe ejobi kẹ ẹgborho rode ; Mẹvwẹ hẹ Ọrovwohwo na ; vwẹ ọke rọye ki mi ruo kpata kpata . ” ( Aiz .
60 : 22 ) Aroẹmrẹ yena ruẹgba vwẹ ẹdẹ re koba nana .
Ọtiọyena , o vwo ẹkuotọ buebun rẹ ihwo rehẹ evun rayen bun te idibo rẹ Ọghẹnẹ - ẹ .
Idjerhe vọ yen idibo rẹ Ọghẹnẹ vwo dje ẹguọnọ phia ?
Vwẹ ọke nana , Jihova je vwẹ ukẹcha kẹ ihwo rọyen ayen vwọ vwẹrokere ẹguọnọ rọyen , rọ dia uwan rọ ma rho ro vwori .
( 1 Jọn 4 : 8 ) Jesu rọ vwẹrokere ẹguọnọ rẹ Ọghẹnẹ , da vuẹ idibo rọyen : “ Urhi ọkpokpọ mi ji kẹ ovwan nẹ , ovwan guọnọ ohwohwo ; . . .
Vwẹ oma rẹ ọnana kọye ihwo ejobi vwọ riẹn nẹ ovwan ghine idibo me , ọ da dianẹ ovwan guọnọ ohwohwo . ”
( Jọn 13 : 34 , 35 ) O krinọ - ọ na , a mrẹ odjephia rẹ ọnana womarẹ ifovwin ride sansan rẹ ẹgborho buebun phiri .
Kerẹ udje , ihwo ri te omarẹ oduduru 55 , yen e hweri vwẹ Ofovwin rẹ Akpọeje II .
Ẹkẹvuọvo , Iseri rẹ Jihova vwobọ vwẹ ohwekufia nana - a .
( Se Maika 4 : 1 , 3 . )
Ọnana nẹrhẹ ayen dia “ fuanfon kpahe ọbara ” rẹ ihwo ejobi . — Iruo 20 : 26 .
Diesorọ ẹyan obaro rẹ ihwo rẹ Jihova vwọ dia obo re niso ?
Ihwo rẹ Ọghẹnẹ yan obaro vwẹ akpọ ọbrabra nana , rẹ Baibol na tare nẹ Eshu , rọ dia “ ẹdjọ rẹ akpọ nana ” suẹn na .
( 2 Kọr . 4 : 4 ) Ọ reyọ ihwo ri suẹn vẹ e re ghwa iyẹnrẹn vwo ruiruo .
Ẹkẹvuọvo , ọ cha sa dobọ rẹ iruo aghwoghwo na ji - i .
Jẹ ọ vwọ riẹn nẹ ọke rọyen rhe gron na - a , kọ reyọ ena sansan vwọ davwẹngba ro vwo si ihwo nẹ ẹga rẹ uyota . — Ẹvwọ .
12 : 12 .
Diesorọ ihwo vwo gbe avwanre kuẹ ọke evo ?
( Ni uhoho rẹsosuọ na . )
Ukoko rẹ Inenikristi kanrunumu obo rọ ghanre te re vwo vwo ẹguọnọ rẹ Ọghẹnẹ vẹ ihwo efa .
Ọtiọyen Jesu je ta .
Ọke rọ vwọ kpahenphiyọ onọ ro shekpahen urhi rọ ma rho , ọ da ta : “ Guọnọ Ọrovwohwo Ọghẹnẹ wẹn vwẹ udu wẹn ejobi , vwẹ ẹnwẹn wẹn ejobi , kugbe iroro wẹn ejobi .
Ọnana hẹ urhi rẹsosuọ kugbe ọ rọ marho .
Ọ ro chekọ je họhọ ọnana , Guọnọ ọrivẹ wẹn kirobo wọ guọnọ oma wẹn . ”
( Mat . 22 : 35 - 39 ) Dedena , Baibol na tare nẹ avwanre gbare - e fikirẹ umwemwu rẹ Adam .
( Se Rom 5 : 12 , 19 . )
Ọtiọyena , iniọvo evo se gbe avwanre ku womarẹ eta yẹrẹ uruemu rayen .
Ọnana sa davwen ẹguọnọ rẹ avwanre vwo kpahen Jihova vẹ ihwo efa ni .
Die yen ofori nẹ e ru vwẹ ẹdia tiọyena .
Idibo rẹ Ọghẹnẹ vwẹ ọke awanre ji gbe ihwo efa ku womarẹ eta yẹrẹ uruemu rayen , oborẹ Baibol na ta kpahen ẹdia nana sa dia erere kẹ avwanre .
Ọ da dianẹ wọ herọ vwẹ ọke rẹ Eli vẹ emọ rọyen , die wo che ru ?
( Ni ẹkorota 6 )
Diesorọ a sa vwọ tanẹ Eli rhọnvwe ghwọku emọ rọye - en ?
Kerẹ udje , Eli , rọ dia Orherẹn Rode vwo emeshare ivẹ re yọnrọn irhi ri Jihova - a .
Baibol na da ta : “ Emo rẹ Eli kẹ erharhe rẹ ihwo ; ayen se Ọrovwohwo gbe emu - u . ”
( 1 Sam . 2 : 12 ) Dede nẹ ọsẹ rayen toroba ẹyan obaro rẹ ẹga rẹ uyota , jẹ emọ rọyen na ru umwemwu egangan .
Eli rha ghwọku ayen kidie ọ riẹn kpahen oborẹ ayen ruẹ na , ẹkẹvuọvo ọ vwẹ abọ ri jodo jodo vwọ yọnrọn ayen .
Ukuotọ rọyen , Ọghẹnẹ de brorhiẹn hwe evwruwevwin rẹ Eli .
( 1 Sam . 3 : 10 - 14 ) Ọke vwọ yanran na , a rha rhọnvwe kẹ uvwiẹ rọyen nẹ e ga kerẹ irherẹn ride - e .
Ọ da dianẹ wọ herọ vwẹ ọke yena , mavọ yen uruemu ri jodo jodo rẹ Eli rhe djobọte we ?
Ọ rha dia ekprowọ kẹ wẹ te ẹdia rẹ wọ da dobọ rẹ ẹga rẹ Ọghẹnẹ ji ?
Umwemwu ọgangan vọ yen Devid ruru , kẹ die yen Ọghẹnẹ ru kpahọn ?
Jihova vwo ẹguọnọ rẹ Devid , ohwo “ ro ru obo rẹ udu [ rọyen ] guọnọre . ” ( 1 Sam .
13 : 13 , 14 ; Iruo 13 : 22 ) Dedena , Devid nene Batsheba gbe ọfanrhiẹn , ọ da rhe mrevun .
Ọnana phiare ọke rẹ ọshare rọyen , Yuraya vwo kpo ofovwin .
Rọ vwọ rhe uwevwin vwẹ ọmọke krẹn , Devid de hworo ona rẹ ọ vẹ aye rọyen Batsheba vwọ vwerhẹn rere ọ vwọ dianẹ Yuraya yen vwo evun na .
Yuraya ru oborẹ Devid vuẹrẹ - ẹ , ọtiọyena Devid de ru ọrhuẹrẹphiyotọ re vwo hwe vwẹ ofovwin na .
Ọnana so ukpokpogho vwọ kẹ vẹ evwruwevwin rọyen . ( 2 Sam .
12 : 9 - 12 ) Dedena , Ọghẹnẹ gbe arodọnvwẹ vwọ kẹ kidie vwẹ akpeyeren rọyen eje ọ yan nene Jihova vẹ “ udu esiri . ”
( 1 Ivie 9 : 4 ) Ọ da dianẹ wọ herọ ọke yena , die wo che ru ?
Orharhe rẹ uruemu rẹ Devid na rha dia ekprowọ kẹ we ?
( a ) Die yen djerephia nẹ Pita ru nene ota rọye - en ?
( b ) Diesorọ Jihova je vwọ reyọ Pita vwo ruiruo dede nẹ o ruchọ ?
Udje ọfa yen ọyinkọn Pita .
Ọyen ọvo usun rẹ iyinkọn rẹ Jesu ; dede na , o vwo ọke evo rẹ Pita vwọ ta eta ji ru erọnvwọn rọ nẹrhẹ ọ viẹ diekpọvwẹ .
Kerẹ udje , iyinkọn rẹ Jesu djẹ jovwo ọke rọ vwọ hẹ ẹdia ọbẹnbẹn .
Pita yoma jovwo nẹ ihwo ichekọ na da tobọ djẹ , ọyen cha djẹ - ẹ .
( Mak 14 : 27 - 31 , 50 ) Ẹkẹvuọvo , ọke re vwo mu Jesu , iyinkọn na ejobi da ghene djẹ , tobọ ji te Pita .
Ọ tobọ sen Jesu abọ ibro .
( Mak 14 : 53 , 54 , 66 - 72 ) Jẹ , Jihova je reyọ Pita vwo ruiruo kidie obo ro ruru na darọ mamọ .
Ọ da dianẹ wẹ odibo vwẹ ọke yena , uruemu rẹ Pita na rhe djobọte evun - ẹfuọn wẹn kpahen Jihova ?
Diesorọ wo vwo vwo imuẹro nẹ Ọghẹnẹ brorhiẹn rẹ abavo ọkieje ?
Enana udje sansan rẹ ihwo ri gbe ihwo efa ku .
Idje efa je herọ vwẹ ọke awanre vẹ ọke nana rẹ idibo rẹ Jihova vwo ru umwemwu , yẹrẹ gbe ihwo efa ku .
Orọnvwọn ọtiọyen da phia , die wo che ru ?
Wọ cha vwẹ uphẹn kẹ echobọ rayen nẹ e dia ekprowọ kẹ wẹ , te ẹdia rẹ wọ da sen Jihova vẹ ihwo rọyen ?
Yẹrẹ wọ cha mrẹvughe nẹ Jihova sa vwẹ uphẹn kẹ irumwemwu tiọyena nẹ i kurhẹriẹ , ji vwo imuẹro nẹ ọ cha rhuẹrẹ ẹdia na phiyọ vwẹ idjerhe rẹ abavo ?
Ọ sa je dianẹ ihwo evo ri ru imwemwu egangan rhọnvwe kurhẹriẹ - ẹ , ayen rha je mrẹ arodọnvwẹ rẹ Jihova - a .
Vwẹ ẹdia tiọyen , wo vwo imuẹro nẹ Jihova cha vwẹ ayen vwo guẹdjọ yẹrẹ si ayen nẹ ukoko na siẹrẹ ọke rọyen de te ?
Die yen Jesu mrẹvughe kpahen echobọ rẹ Judas Iskariọt vẹ Pita ?
Baibol na niyẹnrẹn rẹ idibo rẹ Ọghẹnẹ re fuevun kẹ Jihova vẹ ihwo rọyen dede nẹ ihwo efa gbe ayen ku .
Kerẹ udje , Jesu sane iyinkọn 12 na ọke rọ vwọ nẹrhovwo kẹ Ọsẹ rọyen vwẹ ason nu .
Judas Iskariọt ọyen ọvo usun rayen .
Ọke rọ vwọ shẹ , Jesu vwẹ uphẹn kẹ ogbeku yena nẹ o djobọte oyerinkugbe rọyen vẹ Ọsẹ rọye - en , ọtiọyen ji te ọke rẹ Pita vwọ siọn .
( Luk 6 : 12 - 16 ; 22 : 2 - 6 , 31 , 32 ) Jesu riẹnre nẹ ọ diẹ Jihova yẹrẹ ihwo rọyen yen so orharhe uruemu rẹ idibo nana - a .
Jesu ruiruo rọyen dede nẹ idibo rọyen evo kurophiyotọ .
Jihova da hwosa kẹ rọ vwọ rhọvwọn nẹ ushi , ọ da rhe dia Ovie rẹ Uvie rẹ odjuvwu na . — Mat .
28 : 7 , 18 - 20 .
Die yen Baibol na ta kpahen idibo rẹ Jihova re herọ nonẹna ?
Imuẹro rẹ Jesu vwo kpahen Jihova vẹ ihwo rọyen nabọ gan .
Vwọrẹ uyota , o gbe ohwo unu mamọ , siẹrẹ e de roro kpahen erọnvwọn rẹ Jihova reyọ idibo rọyen vwo ruẹ nonẹna .
O vwo ihwo efa ri ghwoghwo uyota na vwẹ akpọeje nonẹna - a , kidie Jihova sun ayen kirobo ro suẹn ukoko rọye - en .
Aizaya 65 : 14 djisẹ rẹ ẹdia rẹ ẹwen rẹ ihwo rẹ Ọghẹnẹ cha riavwerhen rọyen : “ Nighere , idibo mẹ cha so ine fiki rẹ aghọghọ rọ hẹ udu rayen . ”
Ẹro vọ yen e vwo ni echobọ rẹ ihwo efa ?
Oma vwerhen idibo rẹ Jihova fikirẹ erọnvwọn iyoyovwin rẹ ayen ruẹ kidie Jihova yen sun ayen .
Ẹkẹvuọvo , akpọ rẹ Eshu nana brenu , rẹ erọnvwọn vwọ rhoma miovwẹn phiyọ na .
Ọtiọyena , ọ cha dia emu rẹ ẹkpa ra vwọ hanrhe Jihova yẹrẹ ukoko rọyen fikirẹ echobọ rẹ idibo rẹ Ọghẹnẹ evo .
Ofori nẹ a fuevun kẹ Jihova vẹ ọrhuẹrẹphiyotọ rọyen ọkieje , a me je riẹn obo re ru kpahen echobọ rẹ ihwo efa .
13 , 14 . ( a ) Diesorọ e vwo chirakon rẹ ohwohwo ?
( b ) Uve vọ yen avwanre karophiyọ ?
Die yen e ru siẹrẹ oniọvo ọvo da ta ota yẹrẹ ru orọnvwọn ro miovwo avwanre ivun ?
Ẹkpo rẹ Baibol ọvo rọ sa chọn avwanre uko yen : “ Wọ fobọ mu ophu - u kidie udu rẹ ẹkpa ọye ophu dia . ”
( Aghwo . 7 : 9 ) Ofori a vwọ karophiyọ nẹ avwanre hẹ ẹdia rẹ jẹgba omarẹ ikpe 6,000 re .
Kọyensorọ avwanre vwo ruẹ chọ ọke sansan .
Ọtiọyena , o rhe fo nẹ a rhẹro rẹ erọnvwọn buebun vwo mie iniọvo avwanre yẹrẹ vwẹ uphẹn kẹ echobọ rayen nẹ o gbowọphiyọ aghọghọ rẹ avwanre vwori kerẹ ihwo rẹ Ọghẹnẹ nonẹna - a .
Iroro rọ ma chọ kparobọ yen re vwo vrẹn nẹ ukoko rẹ Jihova fikirẹ echobọ rẹ ihwo efa .
Kidie ọnana cha nẹrhẹ uphẹn re vwo ru ọhọre rẹ Jihova vẹ iphiẹrophiyọ rẹ arhọ ri bẹdẹ na , va avwanre abọ .
A sa vwọ sẹro rẹ aghọghọ vẹ iphiẹrophiyọ rẹ avwanre , ofori nẹ a nabọ karophiyọ uve rẹ Jihova nana : “ Gbe nighe , Me ma idjuvwu ọkpokpọ vẹ akpọ ọkpokpọ ; ekuakua rẹ awanre na a gbe karophihọ aye - en eyẹ iroro gbe ra - a . ” ( Aiz .
65 : 17 ; 2 Pita 3 : 13 ) Wo jẹ echobọ rẹ ihwo efa nẹrhẹ ebruphiyọ nana vawabọ - ọ .
Die yen Jesu ta kpahen obo re ru siẹrẹ ihwo de gbe avwanre ku ?
Ẹkẹvuọvo , ọ vwọ dianẹ avwanre je ro akpọ kpokpọ na - a , ko fori nẹ a fuẹrẹn iroro rẹ Ọghẹnẹ kpahen obo re ru siẹrẹ ohwo de gbe avwanre ku .
Kerẹ udje , roro kpahen eta rẹ Jesu nana : “ Kidie we de vwo rhovwo ọrivẹ rẹ ovwan , Ọsẹ rẹ ovwan rọ hẹ obo odjuvwu ko ji vwo rhovwo ovwan . Ẹkẹvuọvo we gbi vwo rhovwo ihwo - o , Ọsẹ rẹ ovwan rọ hẹ obo odjuvwu rhe se vwo rhovwo ovwa - an . ”
Je karophiyọ nẹ ọke rẹ Pita vwọ nọ sẹ avwanre se vwo ghovwo ihwo “ te akueghwrẹ , ” Jesu da kpahen kẹ : “ Me ta kẹ we nẹ , ọ dia akueghwrẹ ọvo - o , ẹkẹvuọvo [ “ abọ 77 , ” NW ] . ”
Ota rẹ Jesu nana mudiaphiyọ nẹ avwanre vwo ghovwo ihwo efa kọke kọke ; e jẹ ọ diẹ orọnvwọn ẹsosuọ re ru ọkieje siẹrẹ e de gbe avwanre ku . — Mat .
6 : 14 , 15 ; 18 : 21 , 22 .
Omamọ rẹ udje vọ yen Josẹf phi phiyotọ ?
Josẹf rọ dia ọmọ rẹsosuọ rẹ Rachel vwiẹ kẹ Jekọp , dje omamọ rẹ udje rẹ obo re ru kpahen echobọ rẹ ihwo efa .
Emọ - esẹ rọyen rioma kpahọn kidie ọsẹ rayen vwo ẹguọnọ rọyen .
Ayen da shẹ Josẹf kpo eviẹn .
Ikpe buebun vwọ wan nu , omamọ rẹ uruemu rẹ Josẹf da nẹrhẹ e vwo mu ẹdia rivẹ vwẹ Ijipt .
Owẹnvwe vwo fi vwẹ ọke yena , iniọvo rẹ Josẹf da rhe dẹ emu vwẹ Ijipt , ẹkẹvuọvo ayen rhe vughe - e .
Josẹf rha sa reyọ ogangan ro rhere vwo gboja kẹ iniọvo rọyen na fikirẹ oborẹ ayen ruro .
Ukperẹ ọtiọyen , ọ da davwen iniọvo na ni sẹ ayen kurhẹriẹ re .
Rọ vwọ mrẹvughe nẹ ayen wene re , Josẹf de djoma kẹ ayen .
Ukuko na , ọ da je ta : “ Wa djẹ oshọ - ọ ; me je ghẹrẹ ovwan vẹ emọ rẹ ovwan .
Kenẹ o phi udu phihọ ayen awọ o de bru ayen uche . ” — Jẹn .
50 : 21 .
Die wo ru siẹrẹ ihwo de gbe we ku ?
Ofori a vwọ karophiyọ nẹ , e se gbe ohwohwo ku kidie avwanre gbare - e .
Baibol na vuẹ avwanre nẹ e de noso nẹ e gbe ohwo ku , ofori nẹ e bru ohwo na ra rere a rhuẹrẹ kugbe .
( Se Matiu 5 : 23 , 24 . )
Oma vwerhen avwanre siẹrẹ ihwo de vwo ghovwo avwanre , ọtiọyena ofori e ji vwo ghovwo ihwo efa .
Kọlose 3 : 13 vuẹ avwanre nẹ , “ Ohwohwo chirako kẹ ohwohwo , fobọ si ophu nẹ evun rere ohwohwo vwo ghovwo ohwohwo nẹ otọ rẹ evun rhe : kirobo re Ọrovwohwo vwo ghovwo na , eriyin we ji vwo ghovwo rhe . ”
1 Kọrẹnt 13 : 5 ta ota kpahen ẹguọnọ nẹ , “ ophu fobọ muo - o . ”
E de vwo ghovwo ihwo , Jihova ko ji che vwo ghovwo avwanre .
Eriyin na , kerẹ Inenikristi , e jẹ e gbe arodọnvwẹ kẹ ihwo efa kirobo rẹ Jihova gbe arodọnvwẹ kẹ avwanre siẹrẹ e de gbe ku . — Se Une Rẹ Ejiro 103 : 12 - 14 .
Vwẹ ikpe buebun re , ihwo ni oro ghanghanre .
Evo ghanre te idọla oduduru buebun .
Kẹ ọ sa dianẹ o vwo erọnvwọn evo re ghanre vrẹ oro vwẹ ẹro rẹ Ọghẹnẹ ?
Haykanush dia Armenia , ọyen oghwoghwota ro ji bromaphiyame - e .
Ẹdẹ ọvo , ọ da mrẹ emekpu kẹrẹ uwevwin rọyen .
Igho buebun vẹ ikadi evo ra vwọ reyọ igho yehẹ evun rọyen .
O de dje kẹ ọshare rọyen rọ je dia ohwo ro bromaphiyame - e .
Ekuakua gan kẹ ayen mamọ , ayen je riosa , dedena ayen reyọ igho na vwo rhe ohwo ro vwo emekpu ọvo na womarẹ adrẹsi rẹ ayen mrẹ vwẹ evun rọyen .
Ọnana gbe ọshare ro vwo emekpu na unu mamọ , ọtiọyen ji te ihwo rẹ orua rọyen .
Haykanush vẹ ọshare rọyen da vuẹ ayen nẹ iyono rẹ Baibol na yen nẹrhẹ ayen ru oborẹ ayen ruru na .
Ayen niro nẹ ofori ayen vwọ dia ihwo rẹ uyota , kẹ ayen ghwa reyọ uphẹn nana vwọ vuẹ ihwo rẹ orua na kpahen Iseri rẹ Jihova , ayen da je kẹ ayen ẹbe ukoko na .
Orua na guọnọ kẹ Haykanush igho , ẹkẹvuọvo ọ senre .
Ọke vwọ rhie , aye na da bru Haykanush vẹ ọshare rọyen ra , ọ da kẹ Haykanush ubiosa rẹ oro .
Uruemu rẹ Haykanush vẹ ọshare rọyen na se ji gbe ihwo unu .
Kẹ o gbe Jihova unu ?
Ẹro vọ yen o vwo ni uruemu rayen na ?
Uruemu rayen na ghwa erere rhe ?
Ẹkpahọnphiyọ rẹ enọ yena bẹnre - e , kidie idibo rẹ Ọghẹnẹ vwo imuẹro nẹ re vwo dje iruemu rẹ Onenikristi phia ghanre vrẹ oro vẹ erọnvwọn efa vwẹ ẹro rẹ Jihova .
Ẹro rẹ Jihova vwo nẹ obo re ghanre vẹ obo ri jẹ ẹghanrọ fẹnẹ ọ rẹ ihworakpọ .
( Aiz . 55 : 8 , 9 ) Idibo rọyen ji no nẹ re vwo dje uruemu rẹ Jihova phia ọyehẹ obo re ma ghanre kparobọ .
A mrẹ ọnana vughe womarẹ oborẹ Baibol na ta kpahen ẹruọ vẹ aghwanre .
Isẹ 3 : 13 - 15 da ta : “ Aghọghọ kẹ ohwo ro vwo aghwanre kugbe ohwo ro vwo ẹruọ , kidie erere rọye rho nọ ẹrere rọ evun rẹ idọnọ efuanfon erere rọye jẹ nọ oro .
Ọ ghare nọ ivie o vwo emu ọvuọvo wo se vwo dje ẹguọnọ rọye - e . ”
Aphro herọ , iruemu nana ghanre kẹ Jihova vwọ vrẹ ekuakua rẹ ugboma .
Kẹ , ra vwọ dia ohwo rẹ uyota vwo ?
Jihova , ọyen “ Ọghẹnẹ rẹ uyota , ” o che se gun efia - an .
( Taitọs 1 : 2 ) Womarẹ ẹwẹn ọfuanfon na , ọyinkọn Pọl de si vwo rhe Inenikristi rẹ Hibru vwẹ ẹgbukpe ujorin ẹsosuọ : “ Nẹ ẹrhovwo kẹ avwanre , kidie o mu avwanre ẹro nẹ evun rẹ avwanre pha phẹphẹ , re guọnọ ruẹ emu rẹ ọghọ vwi kemu kemu ejobi . ” — Hib .
13 : 18 .
Jesu jehẹ ohwo rẹ uyota .
Kerẹ udje , ọke rẹ Orherẹn Rode Kaifas vwọ vuẹ nẹ , “ Vwẹ ode rẹ Ọghẹnẹ ri bẹdẹ na , ta kẹ vwẹ , wẹ ghine Kristi na , Ọmọ rẹ Ọghẹnẹ na . ”
Jesu de djoma kẹ nẹ ọyehẹ Mesaya na , dede nẹ uyota nana sa nẹrhẹ ihwo rehẹ aguare na tanẹ ọ ta ogbeta , ọ da je nẹrhẹ e hwe . — Mat .
26 : 63 - 67 .
Kẹ avwanre vwo ?
Avwanre che hworo ona yẹrẹ gun emefian vwọ mrẹ erere , gbane avwanre cha dia ohwo rẹ uyota ?
Vwọrẹ uyota , ọ bẹnre a vwọ dia ohwo rẹ uyota vwẹ akpọ nana kidie ihwo “ guọnọ omaobọ rẹ ayen nọ , ” e je “ guọnọ igho nọ . ” ( 2 Tim .
3 : 2 ) Uweren ọgangan vẹ jẹ iruo evwo sa nẹrhẹ ohwo jẹ ohwo rẹ uyota ẹdia .
Evo roro nẹ ohwo rọhẹ ẹdia tiọyen se chuji , phi iwayo yẹrẹ vwobọ vwẹ iruemu efa tiọyen .
Ihwo buebun vwo iroro nana , kọyensorọ ayen vwo no nẹ a cha sa dia ohwo rẹ uyota vwẹ ota rẹ igho - o .
Ọnana ji djobọte Inenikristi evo dede , fikirẹ “ urhuru rẹ efe , ” omamọ rẹ odẹ rẹ ayen vwori da va ayen abọ . — 1 Tim .
3 : 8 ; Taitọs 1 : 7 .
Ẹkẹvuọvo , Inenikristi buebun vwẹrokere Jesu .
Ayen rhe mrẹvughe nẹ omamọ rẹ uruemu ghanre vrẹ kemu kemu .
Vwẹ idjerhe vuọvo na , ighene re dia Inenikristi ji ruẹ ẹspo ayen vwọ wan ọdavwini vwẹ isikuru - u .
( Isẹ 20 : 23 ) Vwọrẹ uyota , ra vwọ dia ohwo rẹ uyota sa ghwa erere cha ọkieje kirobo re phia kẹ Haykanush na - a .
Jẹ ọnana omamọ uruemu vwẹ ẹro rẹ Ọghẹnẹ , ọ je cha chọn avwanre uko vwo vwo ẹwẹn obrorhiẹn rọ fonro .
Udje rẹ Gagik dje ọnana phia .
Ọ da ta : “ Me ke rhe dia Onenikristi , ikọpini rode ọvo yen mi de ruiruo , ohwo ro vwo ikọpini na rhọnvwa hwa osa - uyovwin rẹ ikọpini na gba - a .
Mẹvwẹ yen imaneja rẹ ikọpini na , ọtiọyena ọ da vuẹ vwẹ nẹ me jẹ - udi kẹ ohwo ro phi osa - uyovwin na ọ vwọ kpairoro vrẹ igho ichekọ .
Ka rhe riẹn vwẹ phiyọ ohwo rẹ efian .
Ọke me vwọ mrẹ uyota na vughe nu , me da sen mi vwo vwobọ vwẹ oka rẹ uruemu tiọyena dede nẹ osa ra hwa kẹ vwẹ rhoro mamọ .
Mi de rhie ikọpini romobọ mẹ .
Vwo nẹ ẹdẹ ẹsosuọ yanran , me nabọ hwa osa - uyovwin mẹ . ” — 2 Kọr .
8 : 21 .
Gagik da ta : “ Me mrẹ bẹnbẹn me vwọ ghẹrẹ orua mẹ kidie ubro rẹ igho me mrẹ jovwo kọyen te vwe obọ asaọkiephana .
Ẹkẹvuọvo , oma nabọ vwerhen ovwẹ enẹna .
Mi vwo ẹwẹn obrorhiẹn rọ fonro vwẹ obaro rẹ Jihova .
Me da rhe dia omamọ rẹ udje kẹ emeshare mẹ ivẹ , mi de ji rhi vwo uphẹn rẹ ẹga vwẹ ukoko na .
Ihwo ri phi osa - uyovwin kugbe ihwo efa da rhe riẹn vwẹ phiyọ ohwo rẹ uyota . ”
Jihova vwo ẹguọnọ rẹ ihwo ri nene ota rọyen rẹ ayen vwọ dia ihwo rẹ uyota , ri ji dje omamọ iruemu efa phia .
( Taitọs 2 : 10 ) Womarẹ Ovie Devid , ọ da kẹ avwanre imuẹro nana : “ Me dia omotete jovwo re , vwẹ asakiephana me rha ghwore ; ẹkẹvuọvo me je mrẹ ọvwata ra senre - e eyẹ emọ rọye re yare emu re ke ria - a . ” — Une 37 : 25 .
Oborẹ Rutu rhiẹromrẹ ji dje ọnana phia .
O tinka mu oni - orọnvwe rọyen , Naomi , ukperẹ ọ vwọ djẹ jovwo vwẹ ọke ọghwo rọyen .
Rutu kua kpo Izrẹl , asan rọ da sa ga Ọghẹnẹ rẹ uyota na .
( Rutu 1 : 16 , 17 ) Ọke rọ vwọ hẹ Izrẹl , Rutu ohwo rẹ uyota kugbe ọgba - owian , ro gbugbon vwo nene ọrhuẹrẹphiyotọ rẹ Urhi na .
Kirobo Devid ji rhiẹromrẹ , Jihova sen Rutu vẹ Naomi - i .
( Rutu 2 : 2 - 18 ) Jihova ji bruba kẹ Rutu vwẹ idjerhe efa .
Ọ kẹrẹ uphẹn rọ vwọ dia oni rode rẹ Ovie Devid vẹ Mesaya na ! — Rutu 4 : 13 - 17 ; Mat .
1 : 5 , 16 .

Idibo rẹ Jihova evo se ji hirharoku uweren ọgangan .
Ukperẹ ayen vwọ guọnọ igho vwẹ idjerhe ri je fo , ayen davwẹngba vwọ wiowian ọgangan .
Ọnana djerephia nẹ ayen ni omamọ iruemu rẹ Ọghẹnẹ kerẹ ra vwọ dia ohwo rẹ uyota , ghanghanre vwọ vrẹ kemu kemu . — Isẹ 12 : 24 ; Ẹfe .
4 : 28 .
Kerẹ Rutu , Inenikristi buebun vwo esegbuyota nẹ Jihova sa chọn ayen uko .
Ayen vwẹroso Ohwo ro vuve nana rọhẹ Baibol na : “ Me sa phiẹn wẹ - ẹ eyẹ me sa sen wẹ - ẹ . ” ( Hib .
13 : 5 ) Ọke buebun yen Jihova vwo djephia nẹ ọ sa vwẹ ukẹcha kẹ ihwo ri fiabọ rẹ erọnvwọn evo kidie ayen guọnọ dia ihwo rẹ uyota , o ji che ruo .
O ru nene uve rọyen rọ vwọ kẹ avwanre obo ra guọnọre vwẹ akpeyeren . — Mat .
6 : 33 .
Ihworakpọ nẹ oro vẹ erọnvwọn efa ghanghanre .
Jẹ , avwanre vwo imuẹro nẹ ra vwọ dia ihwo rẹ uyota , ji vwo iruemu efa yen ma ghanre kparobọ vwọ vrẹ kemu kemu eje vwẹ ẹro rẹ Jihova !
A da dia ohwo rẹ uyota ke se vwo ẹwẹn obrorhiẹn rọ fonro , ji vwo ọmuvwiẹ rẹ ota vwẹ iruo aghwoghwo na
Wọ nabọ frẹkotọ se ọbe Uwevwin Orhẹrẹ rẹ emeranvwe evo re wanre na ?
Ọ da dia ọtiọyen , gba davwẹngba sẹ wọ sa kpahenphiyọ enọ nana :
Diesorọ Jihova vwọ rhọnvwephiyọ ifovwin rẹ emọ rẹ Izrẹl phiri ?
Jihova vwo ẹguọnọ .
Ẹkẹvuọvo , vwẹ ọke sansan , ọ vwẹ uphẹn kẹ ifovwin siẹrẹ ihwo rọyen de hirharoku ojaẹriọ vẹ omukpahen .
Ọghẹnẹ yen brorhiẹn rẹ ohwo ro che kpo ofovwin na vẹ ọke rọ vwọ ra . — w15 - E 11 / 1 , aruẹbe 4 - 5 .
Die yen emiọvwọn se ru ayen vwo yono emọ rayen rehẹ ẹgbukpe 13 - 19 vwọ ga Jihova ?
Ofori nẹ emiọvwọn vwo ẹguọnọ kpahen emọ rayen ayen me je vwomakpotọ vwẹ uruemu rayen .
O ji fo nẹ emiọvwọn vwo oniso , je davwẹngba vwo vwo ẹruọ rẹ emọ rayen . — w15 - E 11 / 15 , aruẹbe 9 - 11 .
Diesorọ o vwo je fo re vwo roro nẹ ipopu na rhe reyọ ẹdia rẹ Pita ?
Ọ diẹ Matiu 16 : 17 , 18 tare nẹ ọyinkọn Pita yen cha dia ọgbuyovwin rẹ ukoko rẹ Inenikristi na - a .
Baibol na djerephia nẹ Jesu yen oragha rẹ ukoko na ọ diẹ Pita - a .
( 1 Pita 2 : 4 - 8 ) — w15 - E 12 / 1 , aruẹbe 12 - 14 .
Die yen e roro kpahen tavwen a ke ta ota ?
Eta rẹ avwanre cha vwerhen siẹrẹ e de roro kpahen ( 1 ) ọke ra vwọ ta ota ( Aghwo . 3 : 7 ) , ( 2 ) obo ra cha ta ( Isẹ 12 : 18 ) , vẹ ( 3 ) obo ra ta ota na wan ( Isẹ 25 : 15 ) . — w15 - E 12 / 15 , aruẹbe 19 - 22 .
Erhọ yen iruemu rẹ jẹfuọn evo rẹ Inenikristi kẹnoma kẹ ?
Ofori nẹ Inenikristi uyota kẹnoma kẹ efian eguon vẹ re vwo miovwo ihwo efa .
Ayen ta eta ebrabra re sa so omaẹkuọn kẹ ihwo efa , ayen ji phi iwayo yẹrẹ chuji - i . — wp16.1 - E , aruọbe 5 .
Amono yen “ irherẹn ride ” re djunute vwẹ Baibol na ?
A reyọ ubiota na “ irherẹn ride ” vwo se ihwo ri vwo ẹdia ro kpenu vwẹ usun rẹ irherẹn na , o ji churobọ si irherẹn re ga vwẹ ẹdia nana jovwo re . — wp16.1 - E , aruọbe 10 .
Ẹro vọ yen ofori nẹ wo vwo ni ohwo rọ ria emu ovwọnvwọn na ?
Inenikristi nẹ ihwo re ria emu ovwọnvwọn na gegerege - e .
Ohwo ra jẹreyọ na je cha guọnọ nẹ a vwẹ ẹro tiọyen vwo ni ọye - en , yẹrẹ o ji che ghwoghwo uphẹn rẹ Ọghẹnẹ vwọ kẹ na kẹ ihwo - o .
( Mat . 23 : 8 - 12 ) — w16.01 , aruẹbe 23 - 24 .
Die yen e se yono vwo nẹ idjerhe rẹ Ebraham vwọ dia ugbeyan rẹ Ọghẹnẹ ?
Ọ sa dianẹ Shem yen yono Ebraham kpahen Ọghẹnẹ .
O ji yono aghwanre vwo nẹ idjerhe rẹ Ọghẹnẹ vẹ ọyen kugbe orua rọyen yerin wan .
A sa je vwẹrokere . — w16.02 , aruẹbe 4 - 6 .
Mavọ yen ẹbe rẹ Baibol na vwo vwo uyovwin vẹ awọ ?
Vwẹ ẹgbukpe ujorin 13 , orherẹn ọvo re se Stephen Langton da ghare Baibol na phiyọ iyovwin .
Isiẹbe rẹ Ju yen ka ghare Baibol rẹ Hibru na phiyọ awọ sansan , vwẹ ẹgbukpe ujorin 16 , ọgbaeriariẹn ọvo re se Robert Estienne da rha ghare Ẹbẹre rẹ Baibol ra vwẹ Grik vwo si na phiyọ awọ sansan . — wp16.2 - E , aruẹbe 14 - 15 .
Vwẹ idjerhe re rhiẹromrẹ yen Eshu vwo mu Jesu kpo okpo rẹ uwevwin rẹ ẹga na ra davwọni ?
Avwanre ghwa riẹ - en .
Ọ sa dianẹ Matiu 4 : 5 vẹ Luk 4 : 9 mudiaphiyọ nẹ ọnana phiare vwẹ emramrẹ yẹrẹ Jesu mudia phiyọ asan ọvo ro kpenu vwẹ uwevwin rẹ ẹga na . — w16.03 - E , aruọbe 31 - 32 .
Idjerhe vọ yen iruo aghwoghwo avwanre sa vwọ họhọ irho ?
Ememerha yen irho vwọ cha , o djiroma a je guọnọ vwẹ akpeyeren .
Irho , ọyen ebruphiyọ ro nẹ obọ rẹ Ọghẹnẹ rhe .
( Urhi 33 : 13 ) Ẹgbaẹdavwọn rẹ ihwo rẹ Ọghẹnẹ eje vwẹ iruo aghwoghwo na je họhọ irho . — w16.04 , aruọbe 32 .
“ Avwanre ejobi . . . mrẹ ẹserọphẹ kpahe ẹserọphẹ reyọ . ” — JỌN 1 : 16 .
UNE : 95 , 13
Ọrhọ yen idjerhe rọ ma rho rẹ Jihova vwo dje ẹserọphẹ rọyen vwọ kẹ ihworakpọ ?
Mavọ e se vwo djephia nẹ avwanre hẹ otọ rẹ usuon rẹ ẹserọphẹ na ukperẹ umwemwu ?
Ebruphiyọ vọ yen che te avwanre obọ fikirẹ ẹserọphẹ rẹ Jihova ?
1 , 2 . ( a ) Gbikun rẹ itẹ rẹ Jesu ro shekpahen ọghwẹrẹ na . ( b ) Mavọ yen itẹ na vwọ kanrunumu iruemu rẹ okẹ ri ghwologhwolo vẹ ẹserọphẹ ?
ẸDẸ ọvo , ọghwẹrẹ ọvo da rhiọ kpo eki re se eshare evo nẹ e rhe wiowian vwẹ udju rọyen .
Eshare na vwọ rhọnvwephiyọ uche igho rọ cha hwa kẹ ayen nu , ayen da ton owian phiyọ .
Ọke vwọ yanran na , ọghwẹrẹ na de no nẹ ọ je guọnọ eshare efa vwọ kẹ owian na .
O de kpo eki na , re se eshare efa vwọba e rẹsosuọ na , ọ vẹ ayen da je rhọnvwephiyọ osa rẹ ayen cha reyọ . Ọtiọyen o ji ru vwọ kẹ ihwo rọ tobọ durhie vwẹ ovwọnvwọn rẹ ẹdẹ na .
Ọke vwo shere , o de se ayen koko rọ vwọ hwosa kẹ ayen , ọ da vwẹ uchunu rẹ igho vuọvo vwọ kẹ ayen eje , te e re wian vwẹ inọke buebun vẹ e re wianre vwẹ unọke ọvo .
Ẹkẹvuọvo , e rẹsosuọ na ki brenu .
Ọghwẹrẹ na da ta : ‘ Ọ diẹ igho ra rhọnvwephiyọ yen me kẹ ovwan ?
Mi rhe vwo ẹgba me vwọ hwosa kẹ ewiowian mẹ kirobo me guọnọre ?
Ovwan rioma kidie mẹvwẹ ohwo ro ruẹse ? ’ — Mat . 20 : 1 - 15 .
Itẹ rẹ Jesu nana nẹrhẹ avwanre karophiyọ ọvo usun rẹ iruemu rẹ Jihova rẹ Baibol na djunute , ọyehẹ “ ẹserọphẹ ” rọyen .
( Se 2 Kọrẹnt 6 : 1 . )
Ihwo re wiowian unọke ọvo na muwan rẹ osa ra vwọ kẹ ayen na - a , ẹkẹvuọvo ọghwẹrẹ na dje uruemu esiri vwọ kẹ ayen .
A je fan ubiota na “ ẹserọphẹ ” phiyọ “ aroesiri ” vwẹ Baibol evo . Ọshare ọvo ro yono ọbe kodo da ta : “ Ọhọ rẹ ubiota nana yen okẹ rẹ ọphẹ , orọnvwọn ra vwọ kẹ ohwo ro muwan rọye - en . ”
3 , 4 .
Idjerhe vọ yen Jihova vwo dje ẹserọphẹ rọyen kẹ ihworakpọ eje , kẹ diesorọ ?
Baibol na ta ota kpahen “ okẹ rẹ ẹserọphẹ rẹ Ọghẹnẹ . ”
( Ẹfe . 3 : 7 ) Idjerhe vọ yen Jihova vwọ kẹ avwanre “ okẹ ” nana , kẹ diesorọ ?
Avwanre rhe muwan rẹ ẹse nana ọ da dianẹ e ruẹ ọhọre rẹ Jihova gbagba .
Ẹkẹvuọvo , avwanre shekpotọ vwẹ ẹdia nana .
Ọ da nẹrhẹ Ovie Solomọn si : “ O vwo ọvwata ọvuọvo vwẹ akpọ na ro jẹ imwemwu e ruo - o . ”
( Aghwo . 7 : 20 ) Ọyinkọn Pọl da je ta : “ Ihwo ejobi ru umwemwu o rhe jẹ urinrin rẹ Ọghẹnẹ te avwanre obọ - ọ , ” ọ je tanẹ “ osa rẹ umwemwu hẹ ughwu . ”
( Rom 3 : 23 ; 6 : 23a ) Ughwu yen ghwe fo avwanre jovwo .
Ẹkẹvuọvo , Jihova dje ẹguọnọ rọyen vwọ kẹ ihworakpọ ri jẹgba womarẹ ẹserọphẹ rọyen rẹ unu se gbe - e .
O siobọnu okẹ rọ ma rho ro vwori vwọ kẹ avwanre , ọyehẹ “ Ọmọ ọvuọvo rọye ” ro rhi ghwu vwọ kẹ avwanre .
( Jọn 3 : 16 ) Pọl de si kpahen Jesu nẹ a “ vwẹ urinrin vẹ ọghọ tughẹ fiki rẹ oja rẹ ughwu , ọtiọye na vwẹ oma rẹ ẹserọphẹ rẹ Ọghẹnẹ ọ sa vwọ davwe ughwu kẹ ohwo kohwo . ” ( Hib .
2 : 9 ) Vwọrẹ uyota , “ ẹserọphẹ rẹ Ọghẹnẹ na ọye hẹ arhọ ri bẹdẹ vwẹ evun ri Jesu Kristi Ọrovwavwanre . ” — Rom 6 : 23b .
5 , 6 .
Die yen che norhe siẹrẹ avwanre da hẹ otọ rẹ usuon rẹ ( a ) umwemwu ?
( b ) ẹserọphẹ na ?
Mavọ yen ihworakpọ vwọ tobọ riuku rẹ umwemwu vẹ ughwu nana ?
Baibol na da ta : “ Fiki rẹ urhi ẹchọ rẹ ohwo ọvo [ Adam , ] ” ughwu da rhe dia ovie vwẹ enu rẹ avwanre .
( Rom 5 : 12 , 14 , 17 ) Ẹkẹvuọvo , ọ vwerhoma nẹ avwanre se brorhiẹn e vwo vrẹn nẹ otọ rẹ usuon rẹ umwemwu .
E de vwo esegbuyota kpahen izobo rẹ ọtanhirhe rẹ Kristi , kẹ avwanre se phi oma phiyọ otọ rẹ usuon rẹ ẹserọphẹ rẹ Jihova .

Mavọ e se vwo ruo ?
“ Asan rẹ umwemwu de bu , etiyin ẹserọphẹ de me buẹ , ọtiọye na , kirobo rẹ umwemwu ria vwẹ evun rẹ ughwu na , ọtiọye rhe ẹserọphẹ je wan oma rẹ ọvwata re re te arho ri bẹdẹ vwẹ oma ri Jesu Kristi Ọrovwavwanre . ” — Rom 5 : 20 , 21 .
Dede nẹ avwanre irumwemwu , ofori nẹ avwanre ghwe phi oma phiyotọ vwọ kẹ umwemwu - u .
Jẹ , e de ru umwemwu , e jẹ a yare evwoghovwo rẹ Jihova .
Pọl da vuẹ Inenikristi nẹ , “ umwemwu gbi che vwẹ ogangan vwẹ enu ovwan ọfa - a , kidie ovwan gbe hẹ otọ rẹ urhi - i ẹkẹvuọvo kẹ otọ rẹ ẹserọphẹ ovwan epha . ”
( Rom 6 : 14 ) Eriyin na , avwanre hẹ otọ rẹ usuon rẹ ẹserọphẹ na .
Die yen ọnana ghwa rhe ?
Pọl da je ta : “ Ẹserọphẹ rẹ Ọghẹnẹ . . . yono avwanre ne siobọ nẹ egagọ rẹ ofian kugbe ẹguọnọ rẹ akpọ ofefe na , rere avwanre yere akpọ rẹ avwanre dẹndẹn yoyovwi vwẹ evun rẹ akpọ na . ” — Tai . 2 : 11 , 12 .
7 , 8 .
Diesorọ a sa vwọ tanẹ a mrẹ ẹserọphẹ rẹ Ọghẹnẹ vwẹ idjerhe sansan ?
( Ni ihoho rẹsosuọ na . )
Ọyinkọn Pita de si : “ Kirobo ra kẹ ovwan okẹ bu te , ovwan je kẹ ohwohwo rhe , kerẹ omuidi rẹ esiri rẹ Ọghẹnẹ rọ ghara ẹserọphẹ rọye . ”
( 1 Pita 4 : 10 ) Die yen ọnana mudiaphiyọ ?
Otoro ebẹnbẹn rẹ avwanre hirharokuẹ - ẹ , Jihova sa chọn avwanre uko vwo yerin ghene ayen .
( 1 Pita 1 : 6 ) Ẹserọphẹ rẹ Ọghẹnẹ sa chọn avwanre uko vwo phi kebẹnbẹn kebẹnbẹn kparobọ .
Vwọrẹ uyota , a mrẹ ẹserọphẹ rẹ Jihova vwẹ idjerhe sansan .
Ọyinkọn Jọn de si : “ Avwanre ejobi , da mrẹ ẹserọphẹ kpahe ẹserọphẹ reyọ . ”
( Jọn 1 : 16 ) Ẹserọphẹ rẹ Ọghẹnẹ ro dje kẹ avwanre vwẹ idjerhe sansan kẹ avwanre ebruphiyọ buebun .
Erhọ yen evo usun rayen ?
Erere vọ yen te avwanre obọ fikirẹ ẹserọphẹ rẹ Jihova , kẹ mavọ yen avwanre se vwo dje ọdavwaro phia ?
Evwoghovwo rẹ imwemwu .
Fikirẹ ẹserọphẹ na , Jihova vwo ghovwo imwemwu rẹ avwanre siẹrẹ e de kurhẹriẹ , a de je davwẹngba vwọ họnre ẹwẹn rẹ umwemwu ro rhe avwanre na .
( Se 1 Jọn 1 : 8 , 9 . )
Arodọnvwẹ rẹ Ọghẹnẹ nẹrhẹ avwanre vwo ẹwẹn rẹ akpẹvwẹ , je vwẹ urinrin vwọ kẹ .
Vwẹ ọbe rẹ Pọl si rhe Inenikristi ra jẹreyọ , ọ da ta : “ [ Jihova ] si avwanre nẹ obọ re ogangan rẹ ebri , o de wene avwanre vwo kpo akpọ rẹ uvie rẹ ẹguọnọ rẹ Ọmọ rọye ; Oma rọye a wan tan avwanre hirhe , je vwẹ oma rọye avwanre vwo evwoghovwo rẹ imwemwu . ” ( Kọl .
1 : 13 , 14 ) Evwoghovwo rẹ imwemwu avwanre nẹrhẹ a mrẹ ebruphiyọ buebun efa .
Die yen avwanre riavwerhen rọyen fikirẹ ọtanhirhe na ?
Omamọ rẹ oyerinkugbe vẹ Ọghẹnẹ .
Fikirẹ umwemwu , e vwiẹ avwanre kerẹ evweghrẹn rẹ Ọghẹnẹ .
Pọl mrẹ ọnana vughe ọke rọ vwọ tanẹ , “ Ọke rẹ avwanre vẹ ọye vwọ hẹ ọvweghrẹ na a da vwẹ ughwu rẹ Ọmọ rọye vwọ rhuẹrẹ avwanre vẹ Ọghẹnẹ kugbe . ”
( Rom 5 : 10 ) Arhuẹrẹ nana nẹrhẹ avwanre vwo ufuoma vẹ Ọghẹnẹ .
Pọl djerephia nẹ ẹserọphẹ rẹ Ọghẹnẹ yen nẹrhẹ e vwo uphẹn nana , rọ vwọ ta : “ Avwanre [ ihwo ra jẹreyọ na ] vwọ rease fiki rẹ esegbuyota rẹ avwanre nure na , e gbe jẹ avwanre vẹ Ọghẹnẹ rhuẹrẹ kugbe vwẹ oma ri Jesu Kristi Ọrovwavwanre . Oma rọye avwanre wan vwo ẹserọphẹ rẹ avwanre mudia phihọ na . ”
( Rom 5 : 1 , 2 ) Mavọ ebruphiyọ nana rho te !
Odjephia rẹ ẹserọphẹ rẹ Ọghẹnẹ : Uphẹn re vwo nyo iyẹnrẹn esiri na ( Ni ẹkorota 11 )
Idjerhe vọ yen ihwo ra jẹreyọ na vwọ rhẹriẹ “ igodẹ efa ” na phiyọ evwata ?
E ru avwanre phiyọ evwata .
Avwanre ejobi nama sikẹrẹ ẹdia rẹ ọvwata jovwo - o .
Ẹkẹvuọvo , ọmraro Daniẹl da mraro nẹ vwẹ ọke rẹ oba na , “ ihwo re ghwanre , ” re dia e ra jẹreyọ na , ke cha “ rhẹriẹ ihwo buebu hirhe phihọ ọvwata . ”
( Se Daniẹl 12 : 3 . )
Womarẹ iruo aghwoghwo na , ayen rhẹriẹ iduduru rẹ “ igodẹ efa ” phiyọ ẹdia rẹ ọvwata vwẹ obaro rẹ Jihova .
( Jọn 10 : 16 ) Dedena , ẹserọphẹ rẹ Ọghẹnẹ yen nẹrhẹ ayen se ruo .
Pọl da je ta : “ Ase rẹ avwanre kẹ ọphẹ , vwẹ oma rẹ ẹserọphẹ rẹ ẹtanhirhe rẹ iruo ride ri Jesu Kristi ru kẹ avwanre . ” — Rom 3 : 23 , 24 .
Uphẹn rẹ ẹrhovwo ẹnẹ ( Ni ẹkorota 12 )
Idjerhe vọ yen ẹrhovwo vwo churobọ si ẹserọphẹ rẹ Ọghẹnẹ ?
E se sikẹrẹ Ọghẹnẹ womarẹ ẹrhovwo ẹnẹ .
Fikirẹ ẹserọphẹ rẹ Jihova , ke se bro ra vwẹ ekete rọyen womarẹ ẹrhovwo ẹnẹ .
Ọ da nẹrhẹ Pọl se ekete rẹ Jihova , “ ekete rẹ ẹserọphẹ na , ” ọ da je vuẹ avwanre nẹ a nẹrhovwo kẹ vẹ “ ẹroẹvwọsuọ . ”
( Hib . 4 : 16a ) Jihova kẹ avwanre uphẹn nana womarẹ Ọmọ rọyen , rọ nẹrhẹ avwanre vwo “ aroeyivwo kugbe udu vwo sikẹrẹ fiki rẹ esegbuyota rẹ avwanre vwo kpahọ . ”
( Ẹfe . 3 : 12 ) Uphẹn nana ghine odjephia rẹ ẹserọphẹ rọyen .
Ukẹcha ra mrẹ vwẹ ọke ra ghwa vwọ guọnọ ( Ni ẹkorota 13 )
Idjerhe vọ yen ẹserọphẹ vwọ chọn avwanre uko vwẹ “ ọke rẹ ọbẹnvwẹ ” ?
Ukẹcha vwẹ ọke ra ghwa vwọ guọnọ .
Pọl durhie avwanre nẹ a nẹrhovwo rhe Jihova ọkieje , “ rere avwanre mrẹ arodọvwẹ reyọ kugbe ẹserọphẹ rọ cha avwanre uko vwẹ ọke rẹ ọbẹnvwẹ . ”
( Hib . 4 : 16b ) Kọke kọke avwanre de hirharoku ebẹnbẹn vẹ ofudjevwe rẹ akpọ , avwanre se kperi se Jihova vwọ kẹ ukẹcha rọyen .
Dede nẹ avwanre fo ihwo rọ kerhọ kẹ - ẹ , o ji nyo use rẹ avwanre , ọkiọvo ọ kẹ avwanre ẹkpahọnphiyọ womarẹ iniọvo ukoko na rere “ avwanre sa vwẹ obọ saudu nẹ , Ọrovwohwo hẹ ọchuko mẹ , oshọ gbi mu uvwe - e ; kidie ohwo se ru kẹ vwẹ ? ” — Hib .
13 : 6 .
Idjerhe vọ yen ẹserọphẹ rẹ Jihova vwọ kẹ avwanre erere ?
Uchebro vwọ kẹ ubiudu avwanre .
Ebruba rode ọvo rẹ avwanre mrẹ fikirẹ ẹserọphẹ rẹ Jihova yen uchebro vwẹ ọke rẹ ẹwẹn na da hra totọ .
( Une 51 : 17 ) Pọl de ji si rhe Inenikristi rehẹ ẹdia rẹ omukpahen vwẹ Tẹsalonaika : “ Gbe jẹ ekpuyovwi rẹ Ọrovwavwanre Jesu Kristi , kugbe Ọghẹnẹ Ọsẹ rẹ avwanre , rọ guọnọ avwanre rọ da kẹ avwanre ufuoma ri bẹdẹ kugbe omamọ rẹ iphiẹrohọ rẹ ẹserọphẹ , o bru udu rẹ ovwan uche ọ vwẹ owọ rẹ [ ovwan ] muotọ . ” ( 2 Tẹsa .
2 : 16 , 17 ) Mavọ ọ vwerhen oma te a vwọ riẹn ẹguọnọ rẹ Jihova vwo kpahen avwanre fikirẹ ẹserọphẹ rọyen !
Iphiẹrophiyọ vọ yen avwanre vwori fikirẹ ẹserọphẹ rẹ Ọghẹnẹ ?
Iphiẹrophiyọ rẹ arhọ ri bẹdẹ .
Kerẹ irumwemwu , avwanre vwo iphiẹrophiyọ jovwo - o .
( Se Une Rẹ Ejiro 49 : 7 , 8 . )
Ẹkẹvuọvo , Jihova da rhe kẹ avwanre obọdẹn rẹ iphiẹrophiyọ .
Jesu ve kẹ idibo rọyen nẹ , “ Ọnana hẹ ọhọre rẹ Ọsẹ mẹ na , nẹ ohwo kohwo rọ mrẹ Ọmọ na nu ro de segbuyota ko vwo arhọ ri bẹdẹ . ”
( Jọn 6 : 40 ) Vwọrẹ uyota , iphiẹrophiyọ rẹ arhọ ri bẹdẹ na , okẹ , uvi rẹ odjephia rẹ ẹserọphẹ rẹ Ọghẹnẹ .
Pọl ro vwo ọdavwaro kpahen okẹ nana , da ta : “ Ẹserọphẹ rẹ Ọghẹnẹ rhe vwẹ oma phiare , ọ da vwẹ esivwo vwọ kẹ ihwo ejobi . ” — Tai . 2 : 11 .
Mavọ yen Inenikristi evo vwẹ ẹgbukpe ujorin ẹsosuọ vwọ reyọ ẹserọphẹ rẹ Ọghẹnẹ vwọ heha ?
Dede nẹ ẹserọphẹ rẹ Jihova kẹ avwanre ebruphiyọ buebun , e jẹ e roro nẹ o che rhiabọreyọ iruemu rẹ avwanre eje - e .
Inenikristi evo vwẹ ẹgbukpe ujorin ẹsosuọ , davwẹngba ayen vwọ “ rhẹriẹ ẹserọphẹ rẹ Ọghẹnẹ phihọ umwemwu . ”
( Jud 4 ) Ihwo nana roro nẹ ayen se ru umwemwu odedede , Jihova che vwo ghovwo ayen .
Vwọ vrẹ ọyena , ayen je davwẹngba vwọ riẹriẹ iniọvo efa phiyọ umwemwu eruo .
Nonẹna , kohwo kohwo ro ji vwo uruemu nana , jẹ ọ “ kpare ophu rẹ [ ẹwẹn , NW ] rẹ ẹserọphẹ na . ” — Hib .
10 : 29 .
Ọghwọku ọgangan vọ yen Pita vwọ phia ?
Nonẹna , Eshu je riẹriẹ Inenikristi evo vwo roro nẹ ayen se ru umwemwu odedede , Ọghẹnẹ che gbe arodọnvwẹ vwọ kẹ ayen .
Ẹkẹvuọvo , dede nẹ Jihova vwo owenvwe ro vwo ghovwo irumwemwu ri kurhẹriẹ , ọ guọnọre nẹ avwanre họnre vwọso jẹgba rọhẹ oma avwanre na .
O de mu Pita vwo si : “ Imoni , rẹ ovwan vwọ riẹn ọnana nure na , gba kẹnoma rere oruchọ rẹ ihwo ri jẹ urhi ẹriẹn na vwo jẹ ovwan esio ghwro rẹ obo rẹ ovwan mudia phihọ na vwo je ghwro kuẹfia .
Ẹkẹvuọvo gba rho vwẹ evun rẹ ẹserọphẹ kugbe erianriẹn rẹ Ọrovwavwanre kugbe Osivwi rẹ avwanre Jesu Kristi . ” — 2 Pita 3 : 17 , 18 .
Ewian vọ yen te avwanre fikirẹ ẹserọphẹ rẹ Jihova ?
Kerẹ ihwo re mrẹ ẹserọphẹ rẹ Ọghẹnẹ , o ji fo nẹ avwanre reyọ erọnvwọn rẹ avwanre vwori vwo muọghọ kẹ Ọghẹnẹ , ji vwo ru erhuvwu kẹ ihwo efa .
Vwẹ idjerhe vọ ?
Pọl da kpahenphiyọ : “ Kirobo rẹ ẹse ro ru avwanre fẹnẹre , ẹserọphẹ rọ ghare kẹ avwanre na , . . . ọ da dia ọ rẹ ẹga , o ghwe nene ẹga ; ọ ro yono , o ghwe nene uyono rọye ; ọ ro bruche , o ghwe nene uchebro rọye ; . . . ọ ro nẹ aruẹdọn , ọ vwẹ omavwerhe ruo . ”
( Rom 12 : 6 - 8 ) Ẹserọphẹ rẹ Jihova na kẹ avwanre oghwa re vwo ruiruo rẹ aghwoghwo na vẹ oruru , yono ihwo Baibol na , phiuduphiyawọ rẹ iniọvo na , ji vwo ghovwo kohwo kohwo ro gbe avwanre ku .
Owian vọ yen a cha fuẹrẹn vwẹ uyono rọ vwọ kpahen ọnana ?
Kerẹ ihwo ri rhiẹromrẹ ẹserọphẹ rẹ Ọghẹnẹ vẹ ẹwẹn rẹ akpẹvwẹ , e jẹ ọnana mu avwanre vwọ davwẹngba avwanre eje vwo “ se oseri kẹ iyẹnrẹ esiri rẹ ẹserọphẹ rẹ Ọghẹnẹ . ”
( Iruo 20 : 24 ) A cha nabọ fuẹrẹn owian nana vwẹ uyono rọ vwọ kpahen ọnana .
“ Se oseri kẹ iyẹnrẹ esiri rẹ ẹserọphẹ rẹ Ọghẹnẹ . ” — IRUO 20 : 24 .
UNE : 101 , 84
Die yen ofori nẹ ẹserọphẹ rẹ Jihova mu avwanre vwo ru ?
Mavọ yen “ iyẹnrẹ esiri ” rẹ Uvie na vwo dje ẹserọphẹ rẹ Ọghẹnẹ phia ?
Idjerhe vọ yen Jihova che vwo dje ẹserọphẹ rọyen phia vwẹ akpọ kpokpọ na ?
1 , 2 .
Mavọ yen ọyinkọn Pọl vwo dje idavwaro phia vwọ kẹ ẹserọphẹ rẹ Ọghẹnẹ ?
ỌYINKỌN Pọl tare nẹ , “ Ẹserọphẹ rọ [ Ọghẹnẹ ] vwọ kẹ vwẹ na rha dia ọ ri gheghe - e . ”
( Se 1 Kọrẹnt 15 : 9 , 10 . )
Pọl nabọ riẹn nẹ ọyen muwan rẹ arodọnvwẹ rẹ Ọghẹnẹ - ẹ , kidie ọ ka dia ohwo ro mukpahen Inenikristi jovwo .
Ọke rẹ ughwu rọyen vwo siẹkẹrẹ re , Pọl de si rhe Timoti nẹ , “ Me kpẹvwẹ Kristi Jesu Ọrovwavwanre , rọ kẹ vwẹ ogangan nana , kidie o ni vwe fo ohwo rẹ uyota , ro vwo se vwe phihọ iruo rọye . ” ( 1 Tim .
1 : 12 - 14 ) Die yen iruo yena ?
Pọl vuẹ ekpako rehẹ ukoko rẹ Ẹfesọs oborẹ iruo na churobọ si , rọ vwọ ta : “ Mi se arhọ mẹ gbe emuọvo - o eyẹ kọ ghare kẹ oma mẹ - ẹ , ọ da dianẹ me sa yan oyan re kugbe odibo egbe re me reyọ mie Ọrovwohwo Jesu , ri mi vwo se oseri kẹ iyẹnrẹ esiri rẹ ẹserọphẹ rẹ Ọghẹnẹ . ” — Iruo 20 : 24 .
Iruo oghẹresan vọ yen a vwọ kẹ Pọl ?
( Ni uhoho rẹsosuọ na . )
“ Iyẹnrẹ esiri ” vọ yen Pọl ghwoghwori ro dje ẹserọphẹ rẹ Jihova phia ?
Ọ da vuẹ Inenikristi rehẹ Ẹfesọs : “ Ovwan nyo usi rẹ ẹserọphẹ rẹ Ọghẹnẹ ra vwọ kẹ vwẹ ni mi vwo gbe odibo kẹ ovwan . ”
( Ẹfe . 3 : 1 , 2 ) Pọl vwo iruo ro vwo ghwoghwo iyẹnrẹn esiri vwọ kẹ ihwo rẹ ẹgborho na rere ayen je sa vwọ dia usun rẹ ihwo ri che nene Kristi sun vwẹ usuon rẹ Mesaya na .
( Se Ẹfesọs 3 : 5 - 8 . )
Ofori nẹ Inenikristi vwẹrokere oruru rẹ Pọl vwẹ iruo aghwoghwo na kugbe idjerhe ro vwo djephia nẹ ẹserọphẹ rẹ Ọghẹnẹ dje kẹ , dia ọ rẹ “ gheghe - e . ”
4 , 5 .
Diesorọ a sa vwọ tane “ iyẹnrẹ esiri [ rẹ Uvie , NW ] na ” yen jehẹ “ iyẹnrẹ esiri rẹ ẹserọphẹ rẹ Ọghẹnẹ ” ?
Vwẹ ọke rẹ oba na , ihwo rẹ Jihova vwo iruo rẹ ayen vwo ghwoghwo “ iyẹnrẹ esiri [ rẹ Uvie , NW ] na . . . kẹ ẹgborho na ejobi . ” ( Mat .
24 : 14 ) Ovuẹ rẹ avwanre ghwoghwo na yen jehẹ “ iyẹnrẹ esiri rẹ ẹserọphẹ rẹ Ọghẹnẹ ” kidie ebruphiyọ eje rẹ avwanre rhẹro rọyen vwẹ otọ rẹ Uvie na che te avwanre obọ womarẹ ẹserọphẹ rẹ Jihova ro djephia vwẹ Kristi na . ( Ẹfe .
1 : 3 ) Avwanre ohwo vuọvo vwẹrokere Pọl vwo dje idavwaro kpahen ẹserọphẹ rẹ Jihova womarẹ oruru ọgangan vwẹ iruo aghwoghwo na ? — Se Rom 1 : 14 - 16 .
Vwẹ uyono rọ wanre na , avwanre yono kpahen idjerhe sansan rẹ ẹserọphẹ rẹ Jihova vwọ dia erere kẹ avwanre , re dia irumwemwu rẹ ihwo .
Ọtiọyena , ọyena oghwa rẹ avwanre , a vwọ vuẹ ihwo efa kpahen oborẹ Jihova vwo dje ẹguọnọ rọyen phia vẹ erere rẹ ayen sa mrẹ norhe komobọ .
Ẹbẹre sansan rẹ ẹserọphẹ rẹ Ọghẹnẹ vọ yen avwanre sa chọn ihwo efa uko vwọ mrẹvughe ?
6 , 7 .
A da vuẹ ihwo kpahen ọtanhirhe na , idjerhe vọ yen ọnana vwọ dia aghwoghwo rẹ iyẹnrẹn esiri rẹ ẹserọphẹ rẹ Ọghẹnẹ ?
Vwẹ akpọ nana rẹ ihwo de ruẹ obo ri je ayen na , umwemwu rhe tu ohwo oma - a , te ẹdia rẹ buebun rẹ ihwo rha tobọ riẹn nẹ ayen guọnọ ọtanhirhe na - a .
Dedena , ihwo buebun je mrẹvughe nẹ oka rẹ akpọ re de ru obo ri je ohwo na kẹ ohwo uvi rẹ omavwerhovwẹ - ẹn .
Iseri rẹ Jihova yen chọn ihwo buebun uko vwọ riẹn oborẹ umwemwu hepha , obo ro se djobọte avwanre wan , vẹ obo re se vwo vrẹn nẹ ẹdia rẹ ọviẹn vwọ kẹ umwemwu .
Oma vwerhen ihwo ri vwo ẹwẹn esiri , ọke rẹ ayen da rhe riẹn nẹ Jihova ji Ọmọ rọyen rhe tan avwanre nẹ umwemwu vẹ ughwu , fikirẹ ẹguọnọ vẹ ẹserọphẹ rọyen . — 1 Jọn 4 : 9 , 10 .
Pọl vwọ ta ota kpahen Ọmọ rẹ Ọghẹnẹ , o de si : “ Evun rọye [ Jesu ] avwanre wan vwo ẹtanhirhe vwẹ oma rẹ ọbara rọye , evwoghovwo rẹ urhi ẹchọ rẹ avwanre , kirobo rẹ ẹserọphẹ rọye [ Jihova ] bute . ” ( Ẹfe .
1 : 7 ) Izobo rẹ ọtanhirhe rẹ Jesu ọyehẹ idjerhe rọ ma rho rẹ Ọghẹnẹ vwo dje ẹguọnọ vẹ ẹserọphẹ rọyen vwọ kẹ avwanre .
Mavọ ọ vwerhen oma te a vwọ riẹn nẹ e de vwo esegbuyota kpahen izobo rẹ Jesu , ka sa mrẹ evwoghovwo rẹ imwemwu rẹ avwanre , ji vwo ẹwẹn obrorhiẹn rọ fonro ! ( Hib .
9 : 14 ) Ọnana ghini iyẹnrẹn esiri ro fori nẹ ihwo efa nyo kpahen !
Diesorọ o vwo fo nẹ ihworakpọ vẹ Ọghẹnẹ rhuẹrẹ kugbe ?
Avwanre vwo oghwa ra vwọ vuẹ ihwo nẹ ayen se vwo omamọ rẹ oyerinkugbe vẹ Ọmemama rayen .
Tavwen ihworakpọ ki rhi vwo esegbuyota kpahen izobo rẹ Jesu , Ọghẹnẹ ni ayen kerẹ ivwighrẹn .
Ọyinkọn Jọn de si : “ Ọ ro se Ọmọ na gbuyota vwo arhọ ri bẹdẹ na ; ọ ro rhe mu ọghọ kẹ Ọmọ na - a sa mrẹ arhọ - ọ , ẹkẹvuọvo ophu rẹ Ọghẹnẹ dia uyovwi rọye . ”
( Jọn 3 : 36 ) Izobo rẹ Kristi kọyensorọ avwanre vẹ Ọghẹnẹ sa vwọ rhuẹrẹ kugbe .
Pọl da ta : “ Ovwan rẹ erhorha kugbe ivwighrẹ rẹ iruo esiri jovwo na , ka je rhuẹrẹ ovwan kugbe . Vwẹ ugboma fiki rẹ ughwu rọye . ” — Kọl .
1 : 21 , 22 .
9 , 10 . ( a ) Owian vọ yen Kristi vwọ kẹ ihwo ra jẹreyọ na ?
( b ) Mavọ yen “ igodẹ efa ” na vwọ vwẹ ukẹcha kẹ ayen ?
Jesu vwẹ owian ọvo vwọ kẹ ihwo ra jẹreyọ na , owian nana yen Pọl seri nẹ “ odibo egbe rẹ erhuarhuẹrẹ . ”
Ro vwo djekpahọn , Pọl de si rhe e ra jẹreyọ na nẹ , “ Ọnana ejobi na obọ rẹ Ọghẹnẹ i nurhe , ohwo rọ wan oma ri Kristi rhuẹrẹ avwanre kugbe oma rọye ọ da kẹ avwanre odibo egbe rẹ erhuarhuẹrẹ ; Kọye hẹ , Ọghẹnẹ rọ hẹ evun ri Kristi rọ rhuẹrẹ akpọ na kẹ oma rọye , o roro urhiẹchọ rayen kẹ aye - en , o de phi ovuẹ rẹ erhuarhuẹrẹ na phihọ avwanre obọ .
Ọtiọye na avwanre kẹ ihwo ri Kristi ji uwevwi , oma rẹ avwanre ọye Ọghẹnẹ wan vuẹ uwevwi na .
Avwanre vwẹ odẹ ri Kristi rẹ ovwan , rere wa vẹ Ọghẹnẹ rhuẹrẹ kugbe . ” — 2 Kọr .
5 : 18 - 20 .
“ Igodẹ efa ” na ji no kerẹ okpuphẹn rẹ ayen vwo bicha ihwo ra jẹreyọ na vwẹ iruo nana .
( Jọn 10 : 16 ) Kerẹ ihwo re ji uwevwin , igodẹ efa na yen me ruiruo re vwo yono ihwo uyota na je chọn ayen uko vwọ dia ugbeyan rẹ Jihova .
Ọnana ẹbẹre ọghanghanre rẹ iruo re vwo se oseri rẹ iyẹnrẹn esiri rẹ ẹserọphẹ rẹ Ọghẹnẹ .
11 , 12 .
Diesorọ ọ vwọ dia iyẹnrẹn esiri , ihwo vwọ riẹn nẹ ayen sa nẹrhovwo kẹ Jihova ?
Ihwo buebun de nẹrhovwo kidie ọ kẹ ayen omavwerhovwẹn ghevweghe , ayen ghwe vwo imuẹro nẹ Ọghẹnẹ nyo ẹrhovwo raye - en .
Ofori nẹ ayen riẹn nẹ Jihova ọyen Ohwo “ ro nyo ẹrhovwo . ”
Ọbuine Devid de si : “ E wọwẹ ro nyo ẹrhovwo na !
Wọwẹ ọye ihwo ejobi che bru rhe fiki rẹ imwemwu .
Ọke rẹ ogbeku rẹ avwanre de shenyẹ avwanre , wẹ ri vwo ghovwo ayen . ” — Une 65 : 2 , 3 .
Jesu da vuẹ idibo rọyen : “ Ovwan da nọ kemu kemu vwẹ odẹ mẹ , mi se ruo . ”
( Jọn 14 : 14 ) “ Kemu kemu ” na mudiaphiyọ korọnvwọn korọnvwọn ro shephiyọ ọhọre rẹ Jihova .
Jọn kẹ avwanre imuẹro nana : “ Ọnana kọye ẹroẹvwọsuọ rẹ avwanre vwori vwẹ evun rọye , nẹ avwanre da nọ ekpẹn rẹ emu ro shephihọ ọhọre rọye ko nyo kẹ avwanre . ”
( 1 Jọn 5 : 14 ) Ọyena obo ri yovwirin mamọ re vwo yono ihwo nẹ ẹrhovwo diẹ orọnvwọn rọ kẹ ohwo omavwerhovwẹn ghevweghe - e , ukperẹ ọtiọyen , ọyen idjerhe re vwo bru Jihova ra vwẹ “ ekete rẹ ẹserọphe ” rọyen na !
( Hib .
4 : 16 ) E de yono ayen oborẹ ayen nẹrhovwo wan , Ohwo rẹ ayen nẹrhovwo rhe , vẹ erọnvwọn rẹ ayen nẹrhovwo kpahen , ọnana cha nẹrhẹ ayen sikẹrẹ Jihova je mrẹ uchebro vwẹ ọke rẹ ebẹnbẹn . — Une 4 : 1 ; 145 : 18 .
13 , 14 . ( a ) Uphẹn oghẹresan vọ yen ihwo ra jẹreyọ na che vwo ọke rọ cha obaro na ?
( b ) Die yen e ra jẹreyọ na che ru vwọ kẹ ihworakpọ ?
Ẹserọphẹ rẹ Jihova che vwoba vwẹ akpọ nana - a .
Pọl vwọ ta ota kpahen uphẹn rẹ oghẹresan rẹ Ọghẹnẹ vwọ kẹ ihwo 144,000 ri che nene Jesu sun vwẹ Uvie na , ọ da ta : “ Ẹkẹvuọvo Ọghẹnẹ , rọ vẹ arodọvwẹ buebu , vwẹ evun rẹ ẹguọnọ rode ro vwo kẹ avwanre na , vwẹ ọke rẹ avwanre vwo ghwu fiki rẹ urhi ẹchọ rẹ avwanre na , ọ da kpare avwanre vi Kristi vrẹn ( ẹserọphẹ e vwo sivwi ovwan ) , a da kpare avwanre vẹ ọye vrẹn , a da vwẹ avwanre vẹ ọye tidia vwẹ asan ro kpenu vwi Kristi Jesu , rere vwẹ oge rọ cha na ọ vwẹ ẹserọphẹ ro je re na kugbe arodọvwẹ rọye vwọ nẹ avwanre vwẹ evun ri Kristi Jesu . ” — Ẹfe .
2 : 4 - 7 .
A cha sa vwẹ ẹro roro erọnvwọn rẹ Jihova rhuẹrẹ vwọ kẹ ihwo ra jẹreyọ na ọke rẹ ayen de che nene Jesu sun vwẹ ekete rayen vwẹ odjuvwu - u . ( Luk 22 : 28 - 30 ; Fil .
3 : 20 , 21 ; 1 Jọn 3 : 2 ) Jihova che dje “ ẹserọphẹ ro je re na kugbe arodọvwẹ rọye ” vwọ kẹ ayen .
E che se ayen , “ Jerusalẹm Ọkpokpọ na , ” ọpha rẹ Kristi .
( Ẹvwọ . 3 : 12 ; 17 : 14 ; 21 : 2 , 9 , 10 ) Ayen vẹ Jesu yen che “ sivwi ẹgborho na , ” ayen je cha vwẹ odjekẹ vwọ kẹ ihwo kpahen oborẹ ayen sa vwọ vrabọ rẹ umwemwu vẹ ughwu , ji ru ihwo na gbagba . — Se Ẹvwọphia 22 : 1 , 2 , 17 .
15 , 16 .
Idjerhe vọ yen Jihova che vwo dje ẹserọphẹ rọyen vwọ kẹ “ igodẹ efa ” na vwẹ ọke rọ cha obaro ?
Ọbe rẹ Ẹfesọs 2 : 7 tare nẹ a cha mrẹ odjephia rẹ ẹserọphẹ rẹ Ọghẹnẹ vwẹ akpọ “ rọ cha na . ”
Aphro herọ - ọ , vwẹ eyeren kpokpọ na , avwanre cha mrẹ “ ẹserọphẹ ro je re na kugbe arodọvwẹ rọye . ”
( Luk 18 : 29 , 30 ) Idjerhe ọvo ra cha vwọ mrẹ ọnana yen a cha vwọ rhọvwọn ihwo nẹ [ “ Ushi , ” NW ] vwọ rhe akpọ na .
( Job 14 : 13 - 15 ; Jọn 5 : 28 , 29 ) A cha rhọnvwọn eya vẹ eshare re fuevun ri ghwuru tavwen Jesu ki ghwu , vẹ “ igodẹ efa ” ri ghwuru vwẹ ọke rẹ oba nana , nẹ ushi rhe ga Jihova .
A je cha kpare oduduru rẹ ihwo re riẹn Ọghẹnẹ tavwen ayen ki ghwu - u , nẹ ushi .
Ka cha kẹ ayen uphẹn rẹ ayen vwọ ka ẹbẹre rẹ usuon rẹ Jihova .
Jọn de si : “ Me da mrẹ irivwi , te emọ te ekpako , ri mudia vwẹ obaro rẹ ekete na , e de rhie ẹbe phihọ .
E de ji rhie ọbe ọfa , kọye hẹ ọbe rẹ arhọ na .
Obo re si phihọ ẹbe na kọye e ni guẹdjọ rẹ irivwi na , kirobo rẹ ayen ruru .
Abadi da vwẹ irivwi ri ghwu phihọ kpahe otọ , Ughwu kugbe [ “ Ushi , ” NW ] da vwẹ irivwi re hẹ evun rẹ ayen kpahe otọ , e de guẹdjọ rẹ ayen kirobo rẹ ayen ruru . ”
( Ẹvwọ . 20 : 12 , 13 ) Ihwo ra rhọnvwọn nẹ ushi na ki che yono oborẹ ayen se vwo ru eta rehẹ Baibol na .
Vwọba , ayen che nene odjekẹ kpokpọ re vọnre vẹ erere ra cha mrẹ vwẹ “ ẹbe na , ” ri che dje oborẹ Jihova guọnọ mie avwanre vwẹ akpọ kpokpọ na .
Odjephia rẹ obo rehẹ ẹbe na jẹ idjerhe ọfa ra cha vwọ mrẹ ẹserọphẹ rẹ Jihova .
Die yen avwanre phiyọ ẹwẹn siẹrẹ e de ruiruo aghwoghwo na ?
Oba na vwo siẹkẹrẹ na , owian rẹ avwanre vwori ọyehẹ e vwo ghwoghwo iyẹnrẹn esiri rẹ Uvie na !
( Mak 13 : 10 ) Aphro herọ - ọ , iyẹnrẹn esiri na dje ẹserọphẹ rẹ Jihova phia .
E jẹ avwanre karophiyọ ọnana siẹrẹ e de ruiruo rẹ aghwoghwo na .
Oborẹ avwanre tẹnrovi yen e vwo muọghọ kẹ Jihova .
E se ru ọnana siẹrẹ a da vuẹ ihwo nẹ ive rẹ akpọ kpokpọ na eje , odjephia rẹ ẹserọphẹ rẹ Jihova .
Ga vẹ oruru kerẹ odibo “ esiri rẹ Ọghẹnẹ rọ ghara ẹserọphẹ rọye . ” — 1 Pita 4 : 10 ( Ni ẹkoreta 17 - 19 )
18 , 19 .
Idjerhe vọ yen avwanre vwo titi ẹserọphẹ rẹ Jihova ?
Vwẹ iruo aghwoghwo na , e jẹ a nabọ dje kẹ ihwo nẹ vwẹ otọ rẹ usuon rẹ Kristi , ihworakpọ eje cha mrẹ erere rẹ izobo na vọnvọn , ka je cha dia ihwo re gbare .
Baibol na da ta : “ A cha rhan emama na nẹ ọviẹn vẹ egbo ko che vwo urinrin rẹ egbemọphẹ rẹ emọ rẹ Ọghẹnẹ . ”
( Rom 8 : 21 ) Ẹserọphẹ rẹ Jihova ọvo yen che ru ọnana kẹ avwanre .
Avwanre vwo uphẹn re vwo ghwoghwo kẹ kohwo kohwo ovuẹ rẹ omavwerhovwẹn rọhẹ Ẹvwọphia 21 : 4 , 5 , rọ tare nẹ , “ [ Ọghẹnẹ ] ko ririe ameoviẹ nẹ ẹro rayen , ughwu gbe cha dia ọfa - a , eyẹ omaemuohọ eye oviẹ eyẹ odjadja ọfa - a , kidie emu rẹ awanre na wanvrẹn nure . ”
Jihova rọ dia ohwo ro chidia enu rẹ ekete na , da ta : “ Nighe , mi ru emu na ejobi ọkpokpọ .
Ọ da je ta rhe , Si ọnana , kidie eta nana omamọ ota . ”
Avwanre de ghwoghwo iyẹnrẹn esiri nana kẹ ihwo vẹ oruru , jẹ avwanre titi ẹserọphẹ rẹ Jihova !
“ Gba ka guọnọ uvie rẹ Ọghẹnẹ tavwe , ka vwẹ imu nana ba kẹ wẹ . ” — LUK 12 : 31 .
UNE : 40 , 98
Die yen ofẹnẹ rẹ obo ra ghene guọnọ vẹ obo ra de guọnọ vwo ?
Diesorọ o vwo fo nẹ e sun urhurusivwe re vwo kpahen ekuakua rẹ akpeyeren ?
Diesorọ wo vwo vwo imuẹro nẹ Jihova sa kẹ wẹ obo wọ ghene guọnọ kẹdẹ kẹdẹ ?
Die yen ofẹnẹ rẹ obo ra ghene guọnọ vẹ obo ra de guọnọ vwo ?
OHWORAKPỌ guọnọ vwo erọnvwọn buebun , ẹkẹvuọvo obo rọ ghene guọnọ bunru - un .
Ihwo buebun riẹn ofẹnẹ rẹ obo ra ghene guọnọ vẹ obo ra de guọnọ vwo - o .
Die yen ofẹnẹ rayen ?
Obo ra “ ghene guọnọ , ” ọyen orọnvwọn rọ cha sa kanre owẹ - ẹ kidie e mu arhọ wẹn kpahọn .
Erọnvwọn kerẹ emu , iwun , kugbe uwevwin .
Obo ra “ de guọnọ vwo , ” ọyen orọnvwọn rẹ urhuru rọyen si we , ẹkẹvuọvo a ghwa guọnọ e ki se yeren akpọ - ọ .
Die yen erọnvwọn evo rẹ ihwo guọnọre ?
Oborẹ ihwo de guọnọ fẹnẹre vwẹ asan sansan .
Vwẹ ẹkuotọ ri ghwe rhiẹro mamọ - ọ , ihwo buebun de guọnọ igho ayen vwọ dẹ ifonu , imotosaikoro , yẹrẹ otọ .
Vwẹ ẹkuotọ re nabọ rhiẹro , ihwo buebun guọnọ iwun eghanghanre , iwevwin ride , yẹrẹ imoto eghanghanre .
Ẹkẹvuọvo imuoshọ herọ vwẹ ẹdia ivẹ nana , ọyehẹ ẹvwọtua rẹ ekuakua rẹ akpeyeren , ra vwọ guọnọ ekuakua buebun , te e ra ghene guọnọ yẹrẹ e ra ghwa guọnọ - ọ , te e ra sa dẹ yẹrẹ e ra cha sa dẹ - ẹ .
Die yen ẹvwọtua rẹ ekuakua rẹ akpeyeren ?
Die yen ẹvwọtua rẹ ekuakua rẹ akpeyeren ?
O mudiaphiyọ ra vwọ ghwọrọ ọke ejobi vwọ guọnọ ekuakua rẹ akpeyeren ukperẹ erọnvwọn rẹ ẹwẹn .
Ojevwe romobọ , obo rehẹ ẹdia ẹsosuọ vẹ obo ra tẹnrovi vwẹ akpeyeren yen mu ohwo vwo vwo uruemu nana .
Ọ nẹrhẹ avwanre vwo urhurusivwe rẹ ekuakua rẹ akpeyeren buebun .
Ọ sa tobọ dianẹ ohwo ro vwo uruemu nana ghwe vwo igho - o , yẹrẹ ọ ghwa dẹ erọnvwọn eghanghanre - e .
Ivwiogbere dede se shero ufi nana , ayen me rhe kpairoro vrẹ ọdavwẹ rẹ Uvie na . — Hib .
13 : 5 .
Mavọ yen Eshu reyọ “ ojevwe rẹ ẹro ” vwo ruiruo wan ?
Eshu reyọ ekiẹchuọ rẹ akpọ na vwọ riẹriẹ avwanre vwo roro nẹ re vwo vwo ekuakua buebun vrẹ obo ra ghene guọnọ yen sa kẹ ohwo omavwerhovwẹn .
Ọ nabọ reyọ “ ojevwe rẹ ẹro ” vwo ruiruo dẹn .
( 1 Jọn 2 : 15 - 17 ; Jẹn . 3 : 6 ; Isẹ 27 : 20 ) Akpọ na vwẹ koka koka rẹ erọnvwọn vwọphia , i ri yoyovwin kugbe i ri fiemu vuọvo - o , evo ghini si ohwo urhuru mamọ .
O vwo ọke ọvo wọ vwọ dẹ orọnvwọn wọ ghwa guọnọ - ọ , jẹ wọ dẹrẹ kidie wọ mrẹrẹ vwẹ asan re djere phiyọ yẹrẹ ọke re vwo ghwoghwo kẹ ihwo ?
Wọ rhe mrẹvughe nẹ wọ tobọ guọnọ orọnvwọn yena vwọ kẹ akpeyere - en ?
Erọnvwọn tiọyena tighi akpeyeren rẹ ohwo , ke rhoma dia oghwa vwọ kẹ ohwo .
E sa dia ufi kẹ avwanre , i se si ẹwẹn avwanre vwo nẹ isese rẹ Baibol , egbemuo vwọ kẹ uyono kugbe e ji vwo vwobọ vwẹ ayen , ọtiọyen ji te iruo aghwoghwo rẹ ọkieje .
Karophiyọ , ọyinkọn Jọn si avwanre orhọ nẹ , “ Akpọ na cha wanvrẹn , kugbe ojevwe rọye . ”
Die yen sa phia kẹ ihwo re ghwọrọ ọke rẹ ayen ejobi vwo koko ekuakua buebun ?
Eshu guọnọre nẹ Igho dia onini avwanre ukperẹ Jihova .
( Mat . 6 : 24 ) Ihwo re ghwọrọ ọke rẹ ayen ejobi vwo koko ekuakua buebun yeren omamọ akpọ - ọ , kidie ojevwe romobọ rayen ọvo ayen riẹnre , ayen ji rhiẹromrẹ ọkanrovwẹ rẹ emu rẹ ẹwẹn , ẹnwan vẹ ofudjevwe . ( 1 Tim . 6 : 9 , 10 ; Ẹvwọ .
3 : 17 ) Ọtiọyen Jesu djisẹ rọyen vwẹ udje rẹ ọkekankọn na .
Ovuẹ rẹ Uvie na ra “ kọn phihọ ohri rẹ inwe . . . , urhuru sivwe rẹ emuefa rhe vwọ ruọ , rhi keke ota na , ọ gbe rha mọ emamọ - ọ . ” — Mak 4 : 14 , 18 , 19 .
Die yen udje rẹ Barọk na yono avwanre ?
Roro kpahen obo re phia kẹ Barọk , osiẹbe rẹ ọmraro Jerimaya .
Oghwọrọ rẹ Jerusalẹm vwo siẹkẹrẹ , Barọk kọ guọnọ “ imu ride ” vwọ kẹ oma rọyen , re dia erọnvwọn ra cha ghwọrọ .
Ẹkẹvuọvo , orọnvwọn vuọvo ro fori nẹ ọ rhẹro rọyen ọyehẹ oborẹ Jihova ve kẹ : “ Me cha vwẹ arhọ wẹn kẹ wẹ . ”
( Jer . 45 : 1 - 5 ) Ọghẹnẹ cha sẹro rẹ ekuakua rẹ ohwo vuọvo vwẹ orere rọ cha ghwọrọ na - a . ( Jer .
20 : 5 ) Oba rẹ eyeren nana vwo siẹkẹrẹ na , ọnana rha dia ọke re vwo koko ekuakua rẹ akpeyeren buebun kẹ oma avwanre - e .
Otoro oborẹ ekuakua rẹ avwanre vwori ghanre te - e , e cha wanvrẹ ukpokpogho rode na - a . — Isẹ 11 : 4 ; Mat .
24 : 21 , 22 ; Luk 12 : 15 .
Die yen a cha ta ota kpahen , kẹ diesorọ ?
Jesu kẹ avwanre omamọ rẹ uchebro ro shekpahen obo re vwo vwo erọnvwọn ra ghene guọnọ vwẹ akpeyeren , rere emu vuọvo vwo jẹ avwanre ẹyanghọn , a me je vrabọ rẹ ẹvwọtua rẹ ekuakua rẹ akpeyeren kugbe ẹnwan .
Ọ vwẹ uchebro nana phia vwẹ Ota rọ tare vwẹ enu Ugbenu .
( Mat . 6 : 19 - 21 ) E jẹ e se ẹkpo rọhẹ Matiu 6 : 25 - 34 , a fuẹrẹn .
Ofori nẹ ọnana mu avwanre vwọ ‘ guọnọ Uvie na ọkieje , ’ ukperẹ ekuakua . — Luk 12 : 31 .
8 , 9 . ( a ) Diesorọ o vwo je fo nẹ a ro ẹnwan ọgangan kpahen erọnvwọn ra ghene guọnọ ?
( b ) Die yen Jesu riẹn kpahen ihworakpọ vẹ edavwẹ rayen ?
Se Matiu 6 : 25 .
Jesu vwọ vuẹ ihwo nẹ ayen “ rua ẹnwan kẹ oma [ raye - en ] , ” ọ vuẹ ayen nẹ ayen “ dobọ rẹ ẹnwan ji . ”
Ayen ro ẹnwan kpahen erọnvwọn ro fori nẹ ayen ro ẹnwan kpahe - en .
Jesu vuẹ ayen nẹ ayen dobọ rọyen ji ; o ji vwo oboresorọ .
A da tobọ ro ẹnwan okamuka kpahen orọnvwọn ra ghene guọnọ , ọ sa yanghan ẹwẹn vẹ iroro rẹ ohwo , ọ me nẹrhẹ a kpairoro vrẹ ekuakua rẹ ẹwẹn .
Jesu vwo ọdavwẹ rẹ idibo rọyen mamọ , ọ da nẹrhẹ o si ayen orhọ kpahen ẹdia nana abọ ẹne vwẹ ota rọ tare vwẹ enu rẹ ugbenu na . — Mat .
6 : 27 , 28 , 31 , 34 .
Diesorọ Jesu vwọ tanẹ a ro ẹnwan kpahen obo ra re , ra da , yẹrẹ re kuphiyọ - ọ ?
Enana die erọnvwọn ra ghene guọnọ vwẹ akpeyeren ?
A ghene guọnọ ayen !
E rhe vwo igho ra vwọ dẹ erọnvwọn nana - a , ọnana cha ghene nẹrhẹ avwanre ro ẹnwan ?
Ọtiọyen dẹn , Jesu je riẹn ọnana .
Ọ riẹn ọdavwẹ rẹ kẹdẹ kẹdẹ rẹ ihwo .
Vwọ vrẹ ọyena , ọ riẹn ẹdia ọgangan rẹ idibo rọyen che hirharoku “ vwẹ oba rẹ ẹdẹ na ” rọ cha dia “ ẹdẹ ebrabra ” na . ( 2 Tim .
3 : 1 ) Ẹdia nana churobọ si jẹ iruo evwo , erọnvwọn re cha ghanre , ọkanrovwẹ rẹ emu , kugbe ọbẹnvwẹ rẹ ihwo che rhiẹromrẹ .
Dedena , Jesu je riẹn nẹ ‘ arhọ ghanre nọ emu , ugboma na ghanre nọ amwa . ’
Jesu vwo yono idibo rọyen oborẹ ayen nẹrhovwo wan , die yen ọ tare nẹ ọyen ma ghanre vwẹ akpeyeren rayen ?
Ẹsosuọ , Jesu yono ihwo na nẹ ayen nẹrhovwo kẹ Ọsẹ rayen rọhẹ odjuvwu kpahen ọdavwẹ rẹ ugboma rayen : “ Emu ri kẹdẹ kẹdẹ vwẹ ọ ri nonẹ kẹ avwanre . ” ( Mat .
6 : 11 ) Yẹrẹ , kirobo rẹ Jesu rhoma ta vwẹ ọke ọfa : “ Kẹ avwanre emu ri kẹdẹ kẹdẹ . ”
( Luk 11 : 3 ) Ẹkẹvuọvo , ọ diẹ ọnana mudiaphiyọ nẹ avwanre ki roro kpahen ọdavwẹ rẹ ugboma ọkieje - e .
Vwẹ ẹrhovwo yena , Jesu vwẹ ẹcha rẹ Uvie rẹ Ọghẹnẹ vwọ kobaro . ( Mat .
6 : 10 ; Luk 11 : 2 ) Rere ẹwẹn rẹ ihwo na se vwo totọ , Jesu de ji djephia nẹ Jihova yen Ohwo rọ kẹ avwanre obo ra guọnọre ọkieje .
11 , 12 .
Die yen idjerhe rẹ Jihova vwọ vwẹrote emephran na yono avwanre ?
( Ni uhoho rẹsosuọ na . )
Se Matiu 6 : 26 .
Ofori nẹ e “ ni emephran re hẹ obenu na . ”
Dedevwo nẹ emephran pha hanhanvwe , ayen riemu mamọ ; emu kerẹ emamọ , iyẹn yẹrẹ ididẹ .
Emu rẹ ọphran ria che bun vrẹ ọ rẹ ohworakpọ , ọ da dianẹ ọ rho te ohworakpọ .
Dedena , ayen kọ - ọn .
Jihova kẹ ayen erọnvwọn ejobi rẹ ayen guọnọre .
( Une 147 : 9 ) Vwọrẹ uyota , ọ diẹ o phi emu phiyọ unu raye - en !
Emu na herọ , ayen ọvo yen cha yanran ra guọnọ .
Jesu vwo imuẹro dẹn nẹ Ọsẹ rọyen da sa vwẹ emu kẹ emephran , ọ je cha kẹ ihworakpọ oborẹ ayen ghene guọnọ .
( 1 Pita 5 : 6 , 7 ) O che phi emu na phiyọ unu avwanre - e , ẹkẹvuọvo o che ku ebruphiyọ ku ekankọn yẹrẹ iruo avwanre e se vwo vwo obo ra guọnọre kẹdẹ kẹdẹ .
Emu da kanre avwanre , o se phio phiyọ ẹwẹn rẹ ihwo rere ayen vwọ chọn avwanre uko .
Dede nẹ Jesu ghwa ta ota kpahen asan rẹ emephran cha dia - a , jẹ Jihova kẹ ayen iroro , ona , vẹ ekuakua rẹ ayen sa vwọ bọn ẹho .
Jihova je sa vwẹ ukẹcha kẹ avwanre vwọ mrẹ asan rẹ orua avwanre sa dia .
Die yen djerephia nẹ avwanre ghanre nọ emephran ?
Jesu da nọ ihwo na : “ Ovwan gbe ghare nọ [ emephran na ] ? ”
Aphro herọ - ọ , Jesu riẹnre nẹ o rhe che kri - i , kọ cha vwẹ arhọ rọyen vwọ kpahotọ kẹ ihworakpọ .
( Ji ni Luk 12 : 6 , 7 . )
Ihworakpọ ọvo yen Jesu ghwu vwọ kẹ .
Jesu ghwu vwọ kẹ emephra - an , o ghwu kẹ avwanre e se vwo vwo arhọ ri bẹdẹ . — Mat .
20 : 28 .
Die yen ohwo rọ ro ẹnwan che se ru - u ?
Se Matiu 6 : 27 .
Diesorọ Jesu vwọ tanẹ ohwo rọ ro ẹnwan che se bru emerha ba ugrogro rẹ akpeyeren rọye - en ?
Kidie ẹnwan rẹ okamuka kpahen oborẹ avwanre ghene guọnọ , che se phiba ikpe re che yeri - in .
Ukperẹ ọtiọyen , ọ cha tobọ bru akpeyeren avwanre krẹn .
15 , 16 . ( a ) Die yen e yono nẹ idjerhe rẹ Jihova vwọ vwẹrote idodo rẹ aghwa na ?
( Ni uhoho rẹsosuọ na . ) ( b ) Enọ vọ yen a sa nọ oma avwanre , kẹ diesorọ ?
Se Matiu 6 : 28 - 30 .
Kohwo kohwo guọnọ omamọ rẹ iwun yẹrẹ emwa , ma rho vwẹ iruo aghwoghwo na yẹrẹ e de kpo uyono vẹ eghwẹkoko .
Dedena , ko fori nẹ a “ ro enwan rẹ emwa ? ”
Jesu da rhoma kpọ ẹwẹn avwanre kpo erọnvwọn rẹ Jihova mare .
Vwẹ ẹdia nana , e se yono nẹ erhuvwu rẹ “ idodo rẹ aghwa na . ”
Ọ sa dianẹ Jesu ta ota kpahen idodo sansan ri vwo erhuvwu .
Idodo nana ko emwa - a .
Dedena , a mrẹ vwo dje erhuvwu raye - en !
“ Sọlomọn vwẹ evun rẹ urinrin rọye , se rhuo emwa iyoyovwi kerẹ idodo nana - a ” !
Vwo ẹruọ rẹ ota rẹ Jesu na : “ Ọ da dia nẹ Ọghẹnẹ sa vwẹ amwa rhuo idodo rẹ aghwa . . . , komavọ o rhuo ovwan te , iri vwo esegbuyota krẹkrẹ na ? ”
O che ghini ruo !
Esegbuyota rẹ idibo rẹ Jesu ghwa ga - an . ( Mat .
8 : 26 ; 14 : 31 ; 16 : 8 ; 17 : 20 ) Ofori nẹ ayen vwo esegbuyota vẹ ẹroẹvwọsuọ ọgangan kpahen Jihova .
Kẹ avwanre vwo ?
Avwanre ji vwo esegbuyota ọgangan nẹ Jihova vwo owenvwe vẹ ẹgba rọ vwọ vwẹrote avwanre ?
Die yen se miovwo oyerinkugbe avwanre vẹ Jihova ?
Se Matiu 6 : 31 , 32 .
E jẹ a vwẹrokere “ otu rẹ egedjọ ” na - a , ayen vwo esegbuyota nẹ Ọsẹ avwanre vwẹrote ihwo ri phi Uvie na phiyọ ẹsosuọ vwẹ akpeyeren raye - en .
Re vwo koko “ emu nana ejobi otu rẹ egedjọ na guọnọ ” che miovwo oyerinkugbe avwanre vẹ Jihova .
Ukperẹ ọtiọyen , avwanre vwo imuẹro nẹ e de phi ọdavwẹ rẹ Uvie na phiyọ ẹdia rẹsosuọ vwẹ akpeyeren avwanre , Jihova che bruba kẹ avwanre .
Ofori nẹ “ uruemu esiri ” yẹrẹ omaevwokpahotọ kẹ Ọghẹnẹ mu avwanre vwo vwo ẹwẹn rẹ otekẹvwẹ kpahen “ emuọre , ” “ emwa ” yẹrẹ asan rẹ avwanre dia . — 1 Tim . 6 : 6 - 8 .
Die yen Jihova riẹn kpahen avwanre ohwo vuọvo , kẹ die yen o ruẹ kẹ avwanre ?
Se Matiu 6 : 33 .
Ofori nẹ idibo rẹ Jesu phi Uvie na phiyọ ẹdia ẹsosuọ vwẹ akpeyeren rayen .
E de ru ọtiọyen , ka “ vwẹ emu na ejobi ba kẹ ” avwanre kirobo rẹ Jesu tare .
Diesorọ ọ vwọ ta ọtiọyen ?
Ọ tarọ jovwo vwẹ owọ 32 nẹ , “ Ọsẹ rẹ ovwan rọ hẹ obo odjuvwu riẹre nẹ ovwan guọnọ ayen , ” rọ dia obo ra ghene guọnọ vwẹ akpeyeren .
Jihova nabọ riẹn ọdavwẹ avwanre eje kerẹ emuọre , iwun , vẹ asan ra dia , tavwen avwanre ke tobọ riẹn nẹ a guọnerọ .

( Fil . 4 : 19 ) Ọ riẹn ewun re che kuphiyọ , emu ra cha re , vẹ asan ro che te orua avwanre dia .
Jihova che vwo imuẹro nẹ avwanre mrẹ obo ra ghene guọnọ .
Diesorọ avwanre vwo jẹ ẹnwan ẹruọ kpahen obo re cha phia ?
Se Matiu 6 : 34 .
Jokaphiyọ nẹ Jesu rhoma vuẹ idibo rọyen nẹ , “ Ovwan gbe ro ẹnwa - an . ”
Ọ guọnọre nẹ e ru ọdavwẹ rẹ ẹdẹ ọvuọvo , vẹ imuẹro nẹ Jihova cha chọn avwanre uko .
Ohwo da ro ẹnwan okamuka kpahen obo re cha phia , kọ sa nẹrhẹ ọ vwẹroso oma rọyen ukperẹ Ọghẹnẹ ; ọnana se miovwo oyerinkugbe rọyen vẹ Jihova . — Isẹ 3 : 5 , 6 ; Fil .
4 : 6 , 7 .
Wo se ru akpeyeren wẹn lọhọ wo se vwo muomaphiyọ iruo rẹ Uvie na ?
( Ni ẹkorota 20 )
( a ) Ẹkẹn vọ wo se bru kẹ oma wẹn vwẹ ẹga rẹ Jihova ?
( b ) Die wo se ru vwo ru akpeyeren wẹn lọhọ ?
Ọyena emu fefe ra vwọ reyọ vwọ tua ekuakua rẹ akpeyeren jẹ Uvie rẹ Ọghẹnẹ vwo .
Ukperẹ ọtiọyen , e jẹ a reyọ vwọ tua ekuakua rẹ ẹwẹn .
Kerẹ udje , wo se kpo ukoko ra da guọnọ ighwoghwota ?
Wo se ruiruo ọkobaro ?
Wọ da dia ọkobaro , wọ sa ghwobọphiyotọ wo vwo kpo Isikuru rẹ Ihwo ri Ghwoghwo Uvie Na ?
Wọ sa vwẹ ukẹcha rẹ ubrọke vwọphia vwẹ Bẹtẹl yẹrẹ asan re de ruiruo rẹ efanfan ?
Wọ sa vwomakpahotọ vwọ kẹ iruo rẹ ebabọn , wọ me ghwọrọ ọmọke vwẹ ebabọn rẹ Eguan Ruvie ?
Roro kpahen obo wo se vwo ru akpeyeren wẹn lọhọ rere wo se vwo muomaphiyọ iruo rẹ Uvie na .
Vwọrẹ ẹrhovwo ẹnẹ , roro kpahen eta rehẹ ekpeti na , “ Obo Wo Se Vwo ru Akpeyeren Wẹn Lọhọ ” wo ru nene iroroẹjẹ rehẹ etiyin , wo se vwo ru obo wọ guọnọ ru na .
Die yen cha chọn wẹ uko vwo sikẹrẹ Jihova ?
Kọyensorọ , Jesu vwo yono avwanre nẹ a guọnọ Uvie na ukperẹ ekuakua .
E de ru ọnana , a rha ro ẹnwan kpahen ekuakua ra ghene guọnọ vwẹ akpeyere - en .
Avwanre che sikẹrẹ Jihova siẹrẹ a da vwẹrosuọ , je kẹnoma kẹ omudẹ rẹ korọnvwọn korọnvwọn re rhiẹromrẹ , ọ da tobọ dianẹ wo vwo igho na .
E de ru akpeyeren avwanre lọhọ asaọkiephana , ọ cha nẹrhẹ avwanre “ yọnrọn arhọ na rọ dia uvi rẹ arhọ na ” rọ cha obaro na . — 1 Tim .
6 : 19 .
[ 1 ] ( ẹkorota 12 ) E se vwo vwo ẹruọ rẹ oboresorọ Jihova vwọ vwẹ uphẹn kẹ Onenikristi nẹ emu kanrọ ọkiọvo , ni “ Questions From Readers ” vwẹ Uwevwin Orhẹrẹ rẹ September 15 , 2014 , aruọbe 22 , ọ rẹ oyibo .
Riẹn obo wọ ghene guọnọ
Wo mu erọnvwọn dẹ - ẹ
Muegbe rẹ obo wọ cha dẹ phiyotọ *
Siobọnu erọnvwọn wo ghwe vwo ruiruo - o
Hwosa wọ rere eje
Si ọke rẹ iruo wẹn kpotọ
Jiroro kpahen obo wo se vwo ruiruo rẹ Uvie na kpobaro
Ni ekpeti na , “ How to Develop a Budget ” vwẹ Awake !
rẹ July 2010 aruọbe 8 .
“ Wọ cha riẹn ẹdẹ rẹ Ọrovwohwo cha vwọ rhe - e . ” — MAT .
24 : 42 .
UNE : 136 , 129
oriẹriẹvwe rẹ Idẹbono ?
ẹwẹn rẹ akpọ na ?
jẹgba rẹ avwanre ?
Ru udje rẹ oboresorọ o vwo fo nẹ a riẹn ọke rẹ avwanre de yerẹn na , vẹ obo re phia nonẹna .
( Ni uhoho rẹsosuọ na . )
ỌGHWẸKOKO na cha tonphiyọ re .
Ochidiagbara na da yan kpo umukpe na . O te ọke re che vwo chidia riavwerhen rẹ uhworo rẹ ọmọke rọ cha ton echidiotọ na phiyọ re .
Ọnana ọke ra vwọ fọ , je kerhọ kẹ ine evwevwerhen rẹ ibiune rẹ ukoko na muegbe rọyen , e mi ji muegbe rẹ ubiudu avwanre hẹrhẹ eta re che nyo na .
Kẹ ọ da rha dianẹ ihwo evo ji ru erọnvwọn efa , yancha yankpo yẹrẹ gbikun , ayen rhe noso nẹ ọrhuẹrẹphiyotọ na guọnọ tuanphiyọ - ọ vwo ?
Kọyen ayen rhe se vwo oniso kpahen ọke rẹ ayen hepha na vẹ obo re phia kẹrẹ ayen na - a — ochidiagbara na hẹ umukpe , uhworo na tonphiyọ re , ihwo ji chidia re .
Udje nana sa nẹrhẹ e vwo ẹruọ rẹ orọnvwọn rode ọvo ro sikẹri re , orọnvwọn rọ nẹrhẹ avwanre nabọ tẹnrovi obo re cha phia kẹrẹkpẹ .
Ọyen idie ?
Diesorọ Jesu vwọ vuẹ idibo rọyen nẹ ayen “ rhẹrẹ ” ?
Jesu vwọ ta ota kpahen “ oba rẹ akpọ na , ” ọ da vuẹ idibo rọyen : “ Ovwan kẹnoma , a rhẹrẹ ra nẹ ẹrhovwo : kidie ovwan riẹn ọke ro vwo te - e . ”
Jesu vwọ ta ọyena nu , ọ da je vuẹ ayen abọ buebun : “ Ovwan rhẹrẹ . ”
( Mat . 24 : 3 ; se Mak 13 : 32 - 37 . ) Iyẹnrẹn rẹ Matiu djerephia nẹ Jesu si idibo rọyen orhọ nẹ ayen gbẹrophiyotọ , rọ vwọ ta : “ Gba rhẹrẹ : kidie wọ cha riẹn ẹdẹ rẹ Ọrovwohwo cha vwọ rhe - e . . . .
We muegbe : kidie ọke wo roro phihọ - ọ , ọye Ọmọ rẹ ohwo cha vwọ rhe . ”
Abọ ọfa , ọ da je ta : “ Rhẹrẹ kidie wa riẹn ọke eyẹ ẹdẹ rẹ Ọrovwohwo vwọ rhe - e . ” — Mat . 24 : 42 - 44 ; 25 : 13 .
Diesorọ avwanre vwo ni orhọ - esio rẹ Jesu na ghanghanre ?
Avwanre Iseri rẹ Jihova ni orhọ - esio rẹ Jesu na ghanghanre .
Avwanre riẹnre nẹ avwanre yerẹn vwẹ “ ọke rẹ oba na ” mamọ re , o rhe che kri - i , “ ukpokpogho rode ” na kọ cha rhe !
( Dan . 12 : 4 ; Mat . 24 : 21 ) Nonẹna , avwanre mrẹ ifovwin , ọfanrhiẹn , jẹ urhi ẹyọnrọn , ẹga rẹ efian , owẹnvwe , ega , vẹ etọ re bẹrẹ .
Avwanre je riẹn nẹ ihwo rẹ Jihova ji ghwoghwo Uvie na vwẹ kasan kasan . ( Mat .
24 : 7 , 11 , 12 , 14 ; Luk 21 : 11 ) Avwanre nabọ rhẹro rẹ oborẹ ẹcha rẹ Ọrovwori na cha ghwa rhe , vẹ orugba rẹ ọhọre rẹ Ọghẹnẹ . — Mak 13 : 26 , 27 .
( a ) Diesorọ o vwo mu avwanre ẹro nẹ Jesu riẹn ọke re che vwo phi ofovwin rẹ Amagidọn asaọkiephana ?
( b ) Dede nẹ avwanre ghwa riẹn ọke rẹ ukpokpogho rode na cha vwọ tonphiyọ - ọ , imuẹro vọ yen avwanre vwori ?
Avwanre riẹnre nẹ o vwo ọke ọghwẹkoko vwọ tuanphiyọ .
Ẹkẹvuọvo , o vwo obo ra davwen te - e , a cha sa riẹn ukpe rẹ ukpokpogho rode na cha vwọ tonphiyọ siẹvo kẹ ẹdẹ yẹrẹ unọke na - a .
Jesu vwọ hẹ akpọ na , ọ da ta : “ Ọke na eyẹ ẹdẹ na ohwo ọvuọvo sa riẹ - ẹn , emakashe rẹ obo odjuvwu sa riẹ - ẹn , ekpuyovwi rẹ Ọmọ re ohwo je sa riẹn dede - e , jokpa rẹ Ọsẹ na ọvo . ” ( Mat .
24 : 36 ) Ẹkẹvuọvo , a vwẹ ẹgba vwọ kẹ Jesu ro vwo nene akpọ rẹ Eshu nana phi ofovwin .
( Ẹvwọ . 19 : 11 - 16 ) Ọtiọyena , a sa tanẹ asaọkiephana Jesu riẹn ọke re che vwo phi ofovwin rẹ Amagidọn .
Jẹ , avwanre riẹn rẹ - ẹ .
Kọyensorọ o vwo fo nẹ a rhẹrẹ bẹsiẹ ukpokpogho rode na vwo te .
Dedena , Jihova riẹn ọke rọ cha vwọ phia dẹn .
Ọ je nabọ vughe ọke rẹ oba na che vwo te .
Asaọkiephana , o kere ẹdẹ na rẹ ukpokpogho rode na cha vwọ tonphiyọ , “ o che krinọ - ọ ! ”
( Se Habakọk 2 : 1 - 3 . )
Diesorọ ọnana vwo mu avwanre ẹro ?
Djunute udje ọvo ro djerephia nẹ aroẹmrẹ rẹ Jihova ruẹgba ọke na de ghwe te .
Aroẹmrẹ rẹ Jihova ruẹgba ọke na de ghwe te !
Roro kpahen ọke ro vwo si emọ rẹ Izrẹl vwo nẹ Ijipt .
Mosis vwọ ta ota kpahen obo re phiare vwẹ Nisan 14 , 1513 B.C.E . , ọ da ta : “ Vwẹ oba rẹ ikpe ujori ẹne gbẹ ọgban na , vwẹ ẹdẹ yena kpekpekpe na , ọye urogho rẹ Ọrovwohwo ejobi da yan nẹ otọ rẹ Ijipt . ” ( Eyan .
12 : 40 - 42 ) “ Ikpe ujori ẹne gbẹ ọgban na , ” tonphiyọ vwo nẹ ọke rẹ Jihova vẹ Ebraham vwọ re ọphọ vwẹ 1943 B.C.E .
( Gal . 3 : 17 , 18 ) Ọke evo vwọ wan nu , Jihova da vuẹ Ebraham : “ Riẹn gbagba nẹ uvwiẹ wẹn che suosuo vwẹ otọ rẹ ihwo efa , ke dia eviẹn vwe oboyi , ke shenyẹ ayen ikpe uri ivẹ . ”
( Jẹn . 15 : 13 ; Iruo 7 : 6 ) “ Ikpe uri ivẹ ” rẹ ojaẹriọ na , tonphiyọ vwẹ 1913 B.C.E . ọke ra vwọ djẹ Aizik evie nu rẹ Ishmael vwo muẹkpahọn , o de rhe kuphiyọ vwẹ 1513 B.C.E . ọke rẹ emọ rẹ Izrẹl vwo vrẹn nẹ Ijipt . ( Jẹn . 21 : 8 - 10 ; Gal .
4 : 22 - 29 ) Vwẹ omarẹ ẹgbukpe ujorin ẹne , ọyen Jihova vwo bru ọke na phiyotọ ro che vwo sivwin ihwo rọyen !
Diesorọ avwanre vwo vwo imuẹro nẹ Jihova che sivwin ihwo rọyen ?
Joshua , rọ dia ohwo ro ji vrẹn nẹ Ijipt da karophiyọ ihwo rẹ Izrẹl ejobi : “ Ovwan riẹnre vwẹ evun rẹ udu vẹ erhi rẹ ovwan , ovwan ejobi , nẹ egbudugbu rẹ emu esiri na ejobi rẹ Ọrovwohwo Ọghẹnẹ rẹ ovwan veri kẹ ovwan , ejobi ru gba re , ọvuọvo ro je ruo herọ - ọ . ”
( Jos .
23 : 2 , 14 ) Avwanre ji vwo imuẹro nẹ uve rẹ Jihova ro che vwo sivwin avwanre vwẹ ukpokpogho rode na che shefia - a .
Ẹkẹvuọvo , a ke sa vrabọ rẹ oghwọrọ rẹ eyeren nana , ofori nẹ a rhẹrẹ .
7 , 8 . ( a ) Ọrhọ yen owian rẹ ọrhẹrotọ vwẹ ọke awanre , kẹ die yen ọnana yono avwanre ?
( b ) Ru udje rẹ obo re sa phia siẹrẹ ọrhẹrotọ da vwerhẹn jẹ iruo rọyen vwo .
Avwanre se yono nẹ ọghanrovwẹ ra vwọ rhẹrẹ vwẹ ọke awanre .
Ọke yena , a bọn igbẹhẹ vwọ riariẹ irere ride kerẹ Jerusalẹm .
Igbẹhẹ na sẹro rẹ ihwo na vwo nẹ abọ rẹ ivwighrẹn rayen , ayen je bọn asan ro kpenu , kẹ ayen mudia etiyin vwo nẹ otafe rẹ orere na .
Te ason te uvo ọyen ihwo vwo muẹdia igbẹhẹ na vẹ anurhoro rẹ orere na .
Imuoshọ da cha , kẹ ayen vuẹ ihwo rẹ orere na . ( Aiz .
62 : 6 ) Ofori nẹ erhẹrotọ na nabọ gbẹrophiyotọ , ọ rha dia ọtiọye - en , ihwo buebun se ghwu . — Izi .
33 : 6 .
Ogbikuegbe rẹ ohwo rẹ Ju re se Josephus tare nẹ vwẹ 70 C.E . isodje rẹ Rom ro Uwevwin Orhẹrẹ rẹ Antonia rọ kẹrẹ igbẹhẹ rẹ Jerusalẹm kidie erhẹrotọ na vwerhẹn !
Vwo nẹ etiyin , ihwo rẹ Rom na da ro uwevwin rẹ ẹga na , ayen da torhẹ . Ọnana da so ukpokpogho rọ ma rho kparobọ rẹ Jerusalẹm vẹ ẹkuotọ rẹ Ju rhiẹromrẹ re .
Die yen ihwo buebun jẹ ẹriẹn nonẹna ?
Ẹkuotọ buebun nonẹna ji vwo “ erhẹrotọ ” re yan riariẹ ughwru rẹ ẹkuotọ rayen , vẹ ekuakua rẹ ona sansan rẹ ayen vwo ruiruo na .
Ayen hiẹ guọnọ orọnvwọn yẹrẹ ohwo rọ sa dia imuoshọ vwọ kẹ ẹkuotọ na .
Ẹkẹvuọvo , “ erhẹrotọ ” nana sa mrẹ imuoshọ ro nẹ obọ rẹ ihworakpọ cha yẹrẹ usuon rẹ ihworakpọ .

Ayen riẹn kpahen usuon rẹ Ọghẹnẹ rọhẹ odjuvwu rẹ Kristi che su - un , vẹ obo rọ cha vwọ ghwọrọ ẹgborho na - a . ( Aiz .
9 : 6 , 7 ; 56 : 10 ; Dan .
2 : 44 ) Vwọ fẹnẹ ayen , avwanre da rhẹrẹ vwọrẹ ẹwẹn , kẹ avwanre se muegbe siẹrẹ ọke yena de te . — Une 130 : 6 .
10 , 11 . ( a ) Die yen avwanre jomaotọ kpahen , kẹ diesorọ ?
( b ) Die yen kẹ wẹ imuẹro nẹ Idẹbono phiẹn ihwo buebun ayen vwo kuẹrofia kẹ aroẹmrẹ rẹ Baibol na ?
Vwẹ ẹro roro ọrhẹrotọ rọ nabọ rhiẹrophiyọ hrọke .
Oma cha ghwọrọ mamọ siẹrẹ ọke da joma rhiere , ovwerhẹn ji che suon dẹn .
Vwẹ idjerhe vuọvo na , egbabọse ra vwọ rhẹrẹ je ganphiyọ rẹ oba rẹ eyeren nana vwo siẹkẹrẹ na .
Ọ cha bra mamọ avwanre rha rhẹrẹ ọkieje - e !
E jẹ e roro kpahen erọnvwọn erha ri se si ẹwẹn avwanre vwo nẹ ẹrhẹrẹ siẹrẹ avwanre rha jomaotọ - ọ .
Idẹbono vwẹ ona vwo si avwanre kpo ovwiẹrẹ rẹ ẹwẹn .
Ọmọke krẹn Jesu ki rhi ghwu , o de si idibo rọyen orhọ abọ erha kpahen “ osun rẹ akpọ nana . ”
( Jọn 12 : 31 ; 14 : 30 ; 16 : 11 ) Jesu riẹnre nẹ Idẹbono che phi ihwo buebun phiyọ ẹdia rẹ ebri rere ayen vwo jẹ ẹwẹn okpakpa evwo kpahen aroẹmrẹ rẹ Ọghẹnẹ ro shekpahen obaro na .
( Zẹf . 1 : 14 ) Eshu vwẹ ẹga rẹ efian vwo rhuẹro rayen .
Die wo niso vwẹ eta rẹ wẹ vẹ ihwo efa ta kuẹgbe ?
Eyeren nana che vwoba kẹrẹkpẹ , Kristi ji suẹn vwẹ odjuvwu asaọkiephana re ; wo niroso nẹ Idẹbono “ rhu ẹro rẹ udu rẹ ihwo ri segbuyota - a ” kpahen erọnvwọn nana ? ( 2 Kọr .
4 : 3 - 6 ) Ọke buebun ihwo tanẹ “ Me guọnọ nyo - o . ”
Ivun tobọ miovwo ayen wọ da guọnọ vuẹ ayen kpahen obo re cha phia kẹ akpọ na .
Diesorọ o vwo je fo nẹ a vwẹ uphẹn kẹ Idẹbono nẹ ọ phiẹn avwanre ?
Wo jẹ utuoma rẹ ihwo efa dawobọjẹ wo vwo jẹ ẹrhẹrẹ - ẹ .
Wo vwo erianriẹn vrẹ ayen .
Pọl de si rhe iniọvo na : “ Ekpuyovwi rẹ ovwan riẹnre gbagba nẹ ẹdẹ rẹ Ọrovwohwo cha kerẹ oji vwẹ ason . ”
( Se 1 Tẹsalonaika 5 : 1 - 6 . )
Jesu si avwanre orhọ nẹ , “ Ovwan ji muegbe rhe ; kidie ọmọ rẹ ohwo cha rhe vwẹ ọke wo roro phihọ - ọ . ”
( Luk 12 : 39 , 40 ) O rhe che kri - i , Eshu cha phiẹn ihwo vwo rhiabọreyọ “ ufuoma kugbe ofuvwegbe ” rẹ efian .
Ọ cha phiẹn ayen vwo roro nẹ erọnvwọn eje shephiyọ .
Kẹ avwanre vwo ?
Ofori nẹ ẹdẹ rẹ ẹdjọeguo na “ ro [ avwanre ] kpregede kerẹ oji ” kakaka - a , ukperẹ ọtiọyen e “ jẹ avwanre rhọvwọ rere a vwẹ ẹro kpẹn . ”
Kọyensorọ o vwo fo nẹ e se Baibol na kẹdẹ kẹdẹ , ji roro kpahen oborẹ Jihova vuẹ avwanre .
Die yen ẹwẹn rẹ akpọ ruẹ vwẹ oma rẹ ihwo nonẹna , kẹ mavọ yen a sa vwọ kẹnoma kẹ ?
Ẹwẹn rẹ akpọ na nẹrhẹ ovwerhẹn rẹ ẹwẹn sun avwanre .
Ihwo buebun vwọ tua ekuakua rẹ akpọẹriọ nonẹna te ẹdia rẹ ayen rhe vwo “ ọdavwẹ rẹ Ota rẹ Ọghẹnẹ - ẹ . ”
( Mat . 5 : 3 , NW ) Ayen vwọ tua erọnvwọn re dia “ urhuru si vwe rẹ ugboma , ojevwe rẹ ẹro . ”
( 1 Jọn 2 : 16 ) Erọnvwọn ra vwọ diotọ nonẹna vọnre vẹ ‘ ẹguọnọ rẹ akpọẹriọ , ’ ọdavwini nana ganphiyọ kukpe kukpe .
( 2 Tim . 3 : 4 ) Kọyensorọ Pọl vwọ vuẹ Inenikristi nẹ ayen “ vwẹ asan kẹ ugboma - a rere ẹguọnọ rẹ ugboma vwo jẹ ovwan esioghwro , ” kidie ẹguọnọ rẹ ugboma na nẹrhẹ ovwerhẹn rẹ ẹwẹn sun avwanre . — Rom 13 : 11 - 14 .
Orhọ - esio vọ yehẹ Luk 21 : 34 , 35 ?
Ukperẹ e vwo nene ẹwẹn rẹ akpọ na , avwanre rhiabọreyọ ẹwẹn rẹ Ọghẹnẹ vwẹ akpeyeren rẹ avwanre , ọnana yen Jihova vwọ kẹ avwanre ẹruọ rẹ obo re cha phia vwẹ obaro na .
( 1 Kọr . 2 : 12 ) Dedena , avwanre riẹnre nẹ erọnvwọn itete yen sa nẹrhẹ ovwerhẹn rẹ ẹwẹn sun avwanre ; erọnvwọn re ruẹ kẹdẹ kẹdẹ , sa nẹrhẹ e si ẹwẹn nẹ ekuakua rẹ ẹwẹn e rhe nomaso - o .
( Se Luk 21 : 34 , 35 . )
Ihwo sa vwẹ avwanre vwọ jehwẹ kidie avwanre rhẹrẹ ọkieje , ẹkẹvuọvo , e jẹ ọnana nẹrhẹ a kpairoro vrẹ ẹwẹn rẹ okpakpa ro rhe avwanre - e .
( 2 Pita 3 : 3 - 7 ) Ukperẹ ọtiọyen , e jẹ e kpo uyono kọke kọke , rọ dia asan rẹ ẹwẹn rẹ Ọghẹnẹ hepha .
Wọ davwẹngba wẹn eje wọ sa vwọ rhẹrẹ vwọrẹ ẹwẹn ?
( Ni ẹkoreta 11 - 16 )
Die yen phia kẹ Pita , Jems , vẹ Jọn , kẹ mavọ yen ọnana sa vwọ phia kẹ avwanre ?
Jẹgba rẹ avwanre sa nẹrhẹ avwanre vwiẹrẹ vwevunrẹ ẹrhẹrẹ na .
Jesu riẹnre nẹ jẹgba sa nẹrhẹ a vwiẹrẹ vwẹ ugboma .
Roro kpahen obo re phiare vwẹ ason e ki rhi hwe Jesu .
Ọ sa vwọ sẹro rẹ ọyọnregan rọyen , ọ da yare ẹgba vwo mie Ọsẹ rọyen .
Jesu da vuẹ Pita , Jems , vẹ Jọn nẹ ayen “ rhẹrẹ ” ọke rọ vwọ nẹrhovwo .
Ẹkẹvuọvo , ayen vwo ọmrẹvughe rẹ obo re cha phia na - a .
Ukperẹ ayen vwọ rhẹrẹ fikirẹ Onini rayen , ayen da vwerhẹn kidie oma ghwọrọ ayen .
Dede nẹ oma ghwọrọ Jesu mamọ , ọ nabọ nẹrhovwo kẹ Ọsẹ rọyen , ọ vwerhẹnre - e .
Ọtiọyen ofori nẹ idibo rọyen ji ru . — Mak 14 : 32 - 41 .
Kirobo rẹ Luk 21 : 36 tare , mavọ yen Jesu vuẹ avwanre nẹ a “ rhẹrẹ ” wan ?
Ra vwọ “ rhẹrẹ ” vwọrẹ ẹwẹn , vrẹ e di vwo vwo omamọ ẹwẹn .
Ẹdẹ evo tavwen a ke rhe mrẹ obo re phiare vwẹ ogba rẹ Gẹtsimani , Jesu da vuẹ idibo rọyen nana nẹ ayen yare ukẹcha rẹ Jihova .
( Se Luk 21 : 36 . )
Ọtiọyena , a ke sa rhẹrẹ vwọrẹ ẹwẹn , ofori nẹ a gbomasi ẹrhovwo ẹnẹ . — 1 Pita 4 : 7 .
Mavọ yen e se vwo vwo imuẹro nẹ a choma hẹrhẹ obo re cha obaro na ?
Ọ vwọ dianẹ Jesu nẹ oba na cha rhe vwẹ “ ọke [ avwanre ] roro phihọ - ọ ” na , o rhe fo nẹ e go ovwerhẹn rẹ ẹwẹ - ẹn , o rhe ji fo nẹ a vwọ tua unuavwerhe vẹ ekuakua fefe rẹ Eshu vẹ akpọ nana vwọphia - a , kugbe i ri si ugboma avwanre urhuru - u . ( Mat .
24 : 44 ) Womarẹ Baibol na , Ọghẹnẹ vẹ Jesu vuẹ avwanre oborẹ ayen rhuẹrẹphiyotọ kẹ avwanre ọke rọ cha obaro na , vẹ oborẹ avwanre sa vwọ rhẹrẹ .
Ofori nẹ e ni ẹdia rẹ ẹwẹn rẹ avwanre so , ọtiọyen ji te oyerinkugbe rẹ avwanre vẹ Jihova , a me je vwẹ ọdavwẹ rẹ Uvie na vwọ kobaro .
Avwanre vwo ọmrẹvughe rẹ ọke vẹ erọnvwọn re phia na , e se vwo muegbe hẹrhẹ obo re cha obaro na . ( Ẹvwọ .
22 : 20 ) Ọnana ota rẹ arhọ vẹ ughwu !
[ 1 ] ( ẹkorota 14 ) Ni uyovwinrota 21 rẹ ọbe na God’s Kingdom Rules !
IKUEGBE RẸ AKPEYEREN
Ronald J .
Parkin yen gbikun na
ỌKE me vwọ hẹ ẹgbukpe 12 , me da rhe riẹn nẹ mi vwo orọnvwọn ọghanghanre ọvo me sa vwọ kẹ ihwo .
Vwevunrẹ osikoko ọvo , oniọvo ọvo da nọ vwẹ sẹ me guọnọ vwobọ vwẹ iruo aghwoghwo na .
Me da tanẹ , “ E , ” dede nẹ mi ji ghwoghwo dẹvo - o .
Avwanre de kpo asan re de che ghwoghwo na , ọ da kẹ vwẹ ẹbe evo re ta ota kpahen Uvie rẹ Ọghẹnẹ .
Kọ vuẹ vwẹ nẹ , “ Wo che ghwoghwo vwẹ ẹbẹre ọvo rẹ urhuvwu na , ki mi rhe ghwoghwo vwẹ ẹbẹre ochekọ . ”
Dede nẹ oshọ mu vwe , me da rhe ton aghwoghwo phiyọ nẹ uwevwin kpo uwevwin , o gbevwunu nẹ mi phi ẹbe ra vwọ kẹ vwẹ na eje phiyọ ada .
Ihwo buebun vwo ẹguọnọ rẹ obo re me kẹ ayen na .
E vwiẹ vwẹ ukpe rẹ 1923 vwẹ Chatham , rọhẹ Kent , obẹ England . Ofu dje ihwo buebun ọke yena .
Ofovwin Akpọeje 1 sa rhuẹrẹ akpọ na kirobo ra tarọ - ọ .
Ọdavwẹ romobọ rayen ọvo yen ilori ẹga rẹ ishọshi rẹ Baptist guọnọ , ọnana da nẹrhẹ ivun miovwo ọsẹ vẹ oni mẹ .
Ọke me vwọ hẹ omarẹ ẹgbukpe irhirin , oni mẹ ko kpo ọguan rẹ International Bible Students Association , asan rẹ ihwo re se Iseri rẹ Jihova de ruẹ “ uyono ” rayen .
Oniọvo aye ọvo yen yono avwanre emọ na , iyono re mukpahen Baibol na vẹ ọbe re se The Harp of God .
Obo ri mi yono na kẹ vwẹ omavwerhovwẹn mamọ .
Ọke me vwọ hẹ eghene , oma vwerhen ovwẹ me da vuẹ ihwo kpahen iphiẹrophiyọ rọhẹ Baibol na .
Dede nẹ ọke buebun mẹvwẹ ọvo yen kpo iruo aghwoghwo na , mi ji yono mie ihwo efa siẹrẹ mi de nene ayen yan .
Kerẹ udje , ẹdẹ ọvo me vẹ oniọvo ọvo vwọ hẹ iruo aghwoghwo na , avwanre da mrẹ olori ẹga ọvo , me da tanẹ , “ Ni ẹvwe ọvo . ”
Oniọvo na da domaji , me vẹ ọyen de chidia asan ọvo .
Ọ da vuẹ vwẹ : “ Ono yen kẹ wẹ ẹgba wo vwo guẹdjọ sẹ ohwo ọvo ẹvwe ?
E jẹ e ruiruo aghwoghwo na vẹ omavwerhovwẹn , yanjẹ ẹdjọeguo vwo kẹ Jihova . ”
Mi yono erọnvwọn buebun kpahen omavwerhovwẹn rọ herọ siẹrẹ a da kokẹ . — Mat .
25 : 31 - 33 ; Iruo 20 : 35 .
Oniọvo ọfa rọ ghwanrire de yono uvwe nẹ ofori mi vwo vwo odirin me da guọnọ vwo omavwerhovwẹn .
Aye rọyen vwo ẹguọnọ kpahen Iseri rẹ Jihova - a .
Ẹdẹ ọvo , o de durhie uvwe kpo uwevwin rọyen ra riemu .
Ivun de miovwo aye na mamọ kọ vwẹ erọnvwọn vwo phi avwanre , kidie ọshare na kpo iruo aghwoghwo rhanwẹsiẹn .
Ukperẹ ọ vwọ van kuo , ọshare na da rhuẹrẹ erọnvwọn na phiyọ ẹdia rayen .
Ikpe evo vwọ wan nu , aye rọyen na de rhi bromaphiyame kerẹ Oseri rẹ Jihova , odirin rọyen na kẹrẹ erere .
Oruru me vwọ vuẹ ihwo efa kpahen iphiẹrophiyọ na kọ ganphiyọ ọkieje , me vẹ oni mẹ de rhi bromaphiyame vwẹ Dover vwẹ March 1940 .
Vwẹ September 1939 , me vwọ hẹ ẹgbukpe 16 , Britain vẹ Germany da ton ofovwin phiyọ .
Vwẹ June 1940 , mi de mudia anurhoro rẹ avwanre ke me mrẹ isodje re wan oma ra vwẹ imoto ride vwo muẹ kpo .
Eyen isodje re vrabọ rẹ ughwu vwẹ ofovwin rẹ Dunkirk na .
Me guọnọ vuẹ ayen kpahen Uvie rẹ Ọghẹnẹ kidie ayen vwo iphiẹrophiyọ - ọ .
Vwẹ ukpe vuọvo yena , ihwo rẹ Britain da ton ibọmbu edo rẹ ọkieje phiyọ .
Kason kason yen me vwọ mrẹ aropleni rẹ isodje rẹ Germany ri do ibọmbu .
Wo se nyo edo rẹ ibọmbu rayen ri she , oshọ kọ rhe vọn asan eje .
Urhiọke de te , avwanre ke mrẹ iwevwin buebun re ghwọre .
Imuẹro mẹ kọ ganphiyọ ọkieje nẹ Uvie na ọvo yen iphiẹrophiyọ mi vwori .
Ukpe rẹ 1941 yen ọtonphiyọ rẹ akpeyeren rọ nabọ kẹ vwẹ omavwerhovwẹn .
Mi yono iruo ra da bọn yẹrẹ rhuẹrẹ ekọ ra ghwa kpo ifovwin vwẹ Royal Dockyard vwẹ Chatham , ọnana owian rọ vọnre vẹ erere mamọ , ihwo je rioma kpahọn dẹn .
Okrire rẹ idibo rẹ Jihova vwọ riẹn nẹ ofori Inenikristi vwo hwe ihwo rẹ ẹgborho efa - a .
Omarẹ ukpe rẹ 1941 , avwanre da rhe riẹn nẹ ofori a vwọ wian vwẹ asan re de ruẹ ekuakua rẹ ofovwi - in .
( Jọn 18 : 36 ) Ikọpini na vwọ bọn ekọ re djẹ vwẹ otọ rẹ ame , mi de siobọ nẹ iruo na rere me vwọ ro ẹga ọkieje .
Asan ẹsosuọ re mu vwe ra yen orere rẹ Cirencester , rọhẹ Cotswolds .
Mi vwo te ẹgbukpe 18 , e de mu vwe phiyọ uwodi emeranvwe irhirin kidie me rhọnvwe vwomaba isodje - e .
Oshọ mu vwe mamọ ọke ẹsosuọ ra vwọ kanre ẹchẹ rẹ uwodi na gbe vwe ọvo .
Ẹkẹvuọvo , o kriri - i , ihwo re wian vwẹ uwodi na vẹ ihwo efa re mu phiyọ ke nọ vwẹ oboresorọ me vwọ hẹ etiyin , oma vwerhen ovwẹ mamọ me vwọ vuẹ ayen kpahen esegbuyota mẹ .
E vwo siobọnu vwe nu , a da vuẹ vwẹ nẹ mi re kuomaba oniọvo Leonard Smith * vwo ghwoghwo vwẹ asan sansan vwẹ ubrotọ avwanre re se Kent .
Vwo nẹ 1944 , aropleni re vrẹ uriorin ra kua ibọmbu vọn da rhe ẹkuotọ avwanre na .
Avwanre hẹ uvwre rẹ Europe vẹ London , enu avwanre yen aropleni na djẹ wan .
E se ibọmbu yena doodlebugs .
Ọnana ọke rẹ imuoshọ mamọ kidie wo de ghwe nyo ijini rọ tuanphiyọ , wọ me ghwa riẹn nẹ aropleni na che she ọ me sa .
Avwanre yono aye gbe ọshare ri vwo emọ erha .
Ọkiọvo avwanre chidia vwẹ obotọ rẹ imẹjẹ ra vwẹ utehru vwo ru , rere ọ sa vwọ sẹro avwanre siẹrẹ uwevwin na da guọghọ she .
Ukuotọ rọyen , ayen ihwo iyorin na de bromaphiyame .
Egbadaẹdjẹ rẹ ọghwẹkoko ọvo vwẹ ọke me vwọ ton iruo ọkobaro phiyọ vwẹ Ireland ( obotọ )
Ofovwin na vwo vwoba nu , mi ruiruo rẹ ọkobaro vwẹ ẹgbukpe ivẹ vwẹ southern Ireland .
Avwanre riẹnre nẹ Ireland fẹnẹ England dibi dibi - i .
Avwanre nẹ uwevwin kpo uwevwin vwọ guọnọ asan rẹ avwanre cha dia jẹ avwanre tanẹ avwanre imishọnare , jẹ avwanre ghare imagazini vwẹ irhuvwu na .
Ọnana emu rẹ “ ẹkpa ” kidie ọna ẹkuotọ rẹ ẹga rẹ Ifada .
Ọke rẹ ọshare ọvo vwọ reyọ vwọso avwanre , me da niyẹnrẹn kẹ ọlọkpa ọvo , ọ da tanẹ , “ Wọ rha riẹn nẹ ọtiọyen e che ru we ? ”
Avwanre riẹnre nẹ irherẹn rẹ ẹga rẹ Ifada na vwo ẹgba te ọtiọye - en .
Ayen djẹ ihwo nẹ iruo siẹrẹ ayen da reyọ ẹbe avwanre , ilori ẹga na je djẹ avwanre nẹ uwevwin avwanre .
Kẹ avwanre rhe mrẹvughe nẹ siẹrẹ avwanre da kua kpo asan kpokpọ ofori nẹ avwanre djẹ idjighere kpo asan ọfa shesheri re ghwoghwo kẹ ihwo ri vwo orherẹn ọfa .
Ihwo re dia ekogho avwanre kọyen avwanre vwo kuophiyọ .
Vwẹ Kilkenny , avwanre yono eghene ọshare ọvo abọ erha vwẹ udughwrẹn dede nẹ ihwo mu kpahọn .
Ọ kẹ vwẹ aghọghọ mi de yono ihwo uyota na , ọtiọyena me da ghwobọphiyotọ mi vwo kpo Isikuru rẹ Gilead .
Okọ re se Sibia yen avwanre vwo ru uwevwin ọke avwanre vwọ ga kerẹ imishọnare vwo nẹ 1948 re te 1953 ( obọrhen )
Isikuru na reyọ emeranvwe iyorin vwẹ New York . O vwo vwoba nu , e de ji avwanre iniọvo eshare ẹne kpo irere rẹ ame riariẹphiyọ vwẹ Caribbean Sea .
Vwẹ November 1948 , avwanre de nẹ New York City womarẹ okọ rode ọvo re se Sibia , okọ na gron te ichiyin 59 .
Ọ kẹ vwẹ omavwerhovwẹn kidie mi ji bi okọ dẹvo - o .
Oniọvo ọvo usun rẹ avwanre na re se Gust Maki , ọyen ohwo rọ tẹn ona re vwo bi okọ .
O yono avwanre erọnvwọn evo kpahen okọ ebio , kerẹ obo ra vwọ djẹ kpenu kpotọ vwẹ urhie , obo re se vwo nene ikọmpasi ro suẹn ohwo vwẹ urhie , obo re se vwo bio ghene ọgbogho rẹ urhie .
Oniọvo nana bi wan ọgbogho rẹ urhie na abọ buebun , ẹdẹ 30 yen avwanre ghwọre e ki se te Bahamas .
Avwanre vwọ ghwọrọ emeranvwe evo vwo ghwoghwo vwẹ irere rẹ ame riariẹphiyọ rehẹ Bahamas nu , avwanre de kpo Leeward Islands vẹ Windward Islands , re vwẹ omarẹ iroko 800 vwo sheri kẹ Virgin Islands rọ kẹrẹ Puerto Rico , ọ joma te Trinidad .
Vwẹ ẹgbukpe iyorin , avwanre ghwoghwo ota vwẹ irere rẹ ame riariẹphiyọ ri sherabọ , rẹ Iseri rẹ Jihova hepha - a .
Ọkiọvo , idughwrẹn evo wanvrẹ , ileta ki se te avwanre obọ yẹrẹ e ki se si ileta vwo rhe ihwo .
Ẹkẹvuọvo , oma vwerhen avwanre kidie avwanre ghwoghwo ota rẹ Jihova vwẹ irere nana . — Jer .
31 : 10 .
Ọke rẹ avwanre re dia imishọnare na vwo ro okọ re se Sibia ( vwo nẹ obohwẹre kpo obọrhen ) : Ron Parkin , Dick Ryde , Gust Maki , kugbe Stanley Carter
Avwanre de te ugbenu , ihwo rẹ ọko na ki mudia okọkọ jẹ ayen ni avwanre gede gede .
Evo je mrẹ okuna rode yẹrẹ oyibo dẹvo - o .
Ihwo na vwo uruemu re vwo dede erhorha , ayen je nabọ riẹn Baibol na .
Ọke buebun ayen kẹ avwanre erin kpokpọ , ipiẹ , vẹ isaguẹ .
Okọ avwanre vwo amasan re se sherhẹn , de chere emu , yẹrẹ fọnrhọn emwa .
Avwanre bi okọ na kpo asan rẹ ugbenu hepha , avwanre mi nene ihwo na ta ota vwẹ ọsoso ẹdẹ na .
Avwanre vuẹ ayen nẹ ota rotu cha dia re mu kpahen Baibol na .
Vwẹ edegburhiọke , avwanre ki hworo agogo rọhẹ okọ na .
Ọ vwerhen oma ra vwọ mrẹ ihwo ri koko .
Irhukpẹ rẹ ayen muru na họhọ imisio rẹ ayen vwọ yan cha .
Ọkiọvo ihwo ri te ujorin yen cha , ayen me dia re te ovwọnvwọn rẹ ayen vwọ nọ enọ .
Ayen vwo omavwerhovwẹn kpahen une ẹsuọ , ọtiọyena , kẹ avwanre teyen eta rẹ une na phia , a me gharọ kẹ ayen .
Avwanre ihwo ẹne vwọ sua ine na , jẹ ihwo na vwẹ upho vwo nene une na .
A mrẹ vwo dje aghọghọ rọyen !
Avwanre de ru uyono na nu , ihwo evo ji nene avwanre kpo uwevwin ọfa rere ayen ji vwo kuomaba uyono yena .
Udughwrẹn evo da wan nu , kẹ avwanre kpo ubrotọ ọfa , avwanre vuẹ ihwo re nabọ vwo ẹwẹn rẹ uyono na nẹ ayen yono ihwo efa bẹsiẹ avwanre ki rhivwin rhe .
Evo nabọ reyọ owian nana ghanghanre .
Nonẹna , buebun rẹ irere yena rhieri mamọ vrẹ obo re hepha jovwo , erhorha kpo oboyin mamọ . Urhie na , ekpẹn rehẹ orhoma rọyen vẹ iriẹ yen herọ jovwo .
Ason yen avwanre vwo biẹ okọ nẹ ọko ọvo kpo ọfa .
Avwanre mrẹ iyerin ride evo ri nene okọ rẹ avwanre ji nyo edo rẹ uvi rẹ avwanre vwo biẹ okọ na .
Emeranvwe na lo muẹ avwanre , je urhie na pha riẹin .
Avwanre vwọ ghwọrọ ẹgbukpe iyorin vwẹ irere nana nu , avwanre de rhe kpo Puerto Rico re wene okọ avwanre na kpo ọ ro vwo ijini .
Avwanre vwo te oboyin , me da mrẹ Maxine Boyd , oniọvo aye ro vwo erhuvwu dẹn , mi de vwo ẹguọnọ kpahọn , imishọnare o ruẹ .
Oghwoghwota ro vwo oruru kpahen iruo na vwo nẹ ọkiemọ rọyen rhe .
Ọke vwọ yanran na , ọ da ra ga kerẹ imishọnare vwẹ Dominican Republic re te ọke rẹ usuon rẹ ẹga rẹ Ifada vwọ djẹ nẹ ẹkuotọ yena vwẹ 1950 .
Kerẹ ohwo ro ruiruo vwẹ okọ , mi vwo uphẹn rẹ me vwọ dia Puerto Rico emeranvwe ọvo .
Ọmọke krẹn , ki mi che kpo irere efa rẹ ame riariẹre , me je cha dia oboyin ikpe evo .
Ọtiọyena , me da ta kẹ oma mẹ , ‘ Ronald , wọ da guọnọ ọmọtẹ nana , wo hwe ọke - e . ’
Udughwrẹn erha vwọ wan nu , me da ra ta ota kẹ oniọvo aye na , udughwrẹn esan vwọ wan nu , avwanre da rọvwọn .
E de ji avwanre kpo Puerto Rico kerẹ imishọnare , ọtiọyena , me rha sa ro okọ kpokpọ na - a .
Vwẹ 1956 , me da rhe dia oniruo okinriariẹ .
Buebun rẹ iniọvo na ghwe vwo igho - o , jẹ avwanre vwo ẹguọnọ rayen mamọ .
Kẹrẹ udje , vwẹ ọko re se Potala Pastillo , o vwo erua ivẹ re dia Iseri rẹ Jihova , ayen ji vwo emọ buebun , mi hworo owanre otete kẹ ayen .
Me vwọ nọ ọmọtẹ rayen ọvo re se Hilda , sẹ ọ guọnọ nene avwanre kpo iruo aghwoghwo na , ọ da ta : “ Me guọnọ ra , jẹ mi vwo isabato - o . ”
Avwanre da dẹ isabato kẹ , o de nene avwanre kpo aghwoghwo .
Vwẹ 1972 , me vẹ aye mẹ Maxine vwọ kọn kpo Bẹtẹl vwẹ Brooklyn , oniọvo aye ọvo ro ghwe wontọ nẹ Isikuru rẹ Gilead de bru avwanre rhe .
Ọ guọnọ ra ga vwẹ asan re jiro ra vwẹ obẹ Ecuador , kọ vuẹ avwanre nẹ , “ Ovwan ji vughe uvwe ?
Mẹvwẹ yen omotete yena vwẹ Pastillo , rẹ ovwan dẹ isabato kẹ fikirẹ iruo aghwoghwo na . ”
Kẹ avwanre rhe karophiyọ odẹ rọyen , Hilda !
Avwanre da viẹ oviẹ rẹ aghọghọ !
Vwẹ 1960 , e ji avwanre ra ga vwẹ bẹtẹl rẹ Puerto Rico rọhẹ uwevwin otete ọvo vwẹ Santurce obẹ San Juan .
Ẹsosuọ , avwanre vẹ oniọvo Lennart Johnson kugbe aye rọyen yen ruiruo na .
Ọ vẹ aye rọyen yen Iseri rẹ Jihova rẹsosuọ vwẹ Dominican Republic , ayen da je rhe Puerto Rico vwẹ 1957 .
Ọke vwọ yanran na , aye mẹ Maxine , wian vwẹ asan ra da vwẹ imagazini vwo rhe ikoko na , ayen se siobọnẹ e re vrẹ uriorin ọvo vwẹ udughwrẹn ọvo .
Oma rẹ iruo na vwerhọn mamọ kidie o roro kpahen ihwo na eje re cha mrẹ emu rẹ ẹwẹn nana .
Uphẹn rẹ ẹga vwẹ Bẹtẹl kẹ vwẹ omavwerhovwẹn mamọ , kidie ọyen akpeyeren ra da kokẹ .
Ẹkẹvuọvo , o ji vwo egbabọse .
Kerẹ udje , vwẹ ọghwẹkoko rode rẹsosuọ re ruru vwẹ Puerto Rico ukpe rẹ 1967 , a kẹ vwẹ ewian buebun .
Oniọvo Nathan Knorr , rọ vwẹrote iruo rẹ Iseri rẹ Jihova ọke yena da rhe Puerto Rico .
O rorori nẹ mi ru ọrhuẹrẹphiyotọ kẹ oma - ẹfan rẹ imishọnare re cha ọghwẹkoko na - a , dede nẹ mi ruro .
Fikirẹ ọnana , ọ da kẹ vwẹ ọghwọku ọgangan kpahen obo re ruẹ erọnvwọn vwo nene ọrhuẹrẹphiyotọ , ọ da je tanẹ , obo rọ rhẹro rọyen diẹ ọyen mi ruru na - a .
Me guọnọ nene phraphro - o , ẹkẹvuọvo , oma vwerhen ovwẹ - ẹ kidie ọ diẹ obo re phiare yen ọ ta na - a .
Dedena , ọke rẹ me vẹ aye mẹ vwọ mrẹ Oniọvo Knorr ọke ọfa , o de durhie avwanre kpo uwevwin rọyen vwọ kẹ emuọre .
Avwanre vwọ hẹ Puerto Rico , avwanre yanran ra mrẹ orua mẹ ọke sansan vwẹ England .
Ọsẹ mẹ rhiabọreyọ uyota na ọke rẹ me vẹ oni mẹ vwo rhiabọreyọ - ọ .
Jẹ ọke rẹ iniọvo evo vwo nẹ Bẹtẹl rhe , oni mẹ da tanẹ ayen dia uwevwin avwanre .
Ọsẹ mẹ da mrẹvughe nẹ omaevwokpotọ rẹ iniọvo nana fẹnẹ ọ rẹ ilori ẹga rọyen ri vwo erharhe uruemu .
Ukuotọ rọyen , o de rhi bromaphiyame vwẹ 1962 .
Me vẹ aye mẹ Maxine vwẹ Puerto Rico ọke rẹ avwanre ghwa vwọ rọvwọn nu , kugbe ọke avwanre vwo ru ẹkarophiyọ rẹ ẹdẹ orọnvwe avwanre gbare ẹgbukpe 50 vwẹ 2003
Vwẹ 2011 , aye mẹ Maxine , de ghwu .
Me rhẹro rẹ ọke rẹ me cha vwọ mrẹ vwẹ evrẹnushi na .
Iphiẹrophiyọ nana kẹ vwẹ omavwerhovwẹn !
Vwẹ ikpe 58 rẹ avwanre rọvwọnre na , me vẹ aye mẹ mrẹ ebuo rẹ ihwo rẹ Jihova rehẹ Puerto Rico vwo nẹ omarẹ 650 re te 26,000 !
Vwẹ 2013 , e de ku Bẹtẹl rẹ Puerto Rico vẹ United States kugbe , a da je vuẹ vwẹ nẹ me ra ga vwẹ Bẹtẹl rọhẹ Wallkill obẹ New York .
Me ghwọrọ ẹgbukpe 60 vwẹ ẹkuotọ na , kọ ghwa họhọ nẹ mẹvwẹ ọmotọ rẹ Puerto Rico kerẹ ogoro ra mrẹ vwẹ oboyin re se coquí , ro kperẹ ko - kee , ko - kee vwẹ edegburhiọke .
Ẹkẹvuọvo , ofori nẹ mi kpo asan ọfa .
Me je ga vwẹ Bẹtẹl asaọkiephana .
Me vrẹ ẹgbukpe 90 re , iruo mẹ enẹna ọyen me vwọ vwẹ uchebro kẹ ihwo re ga vwẹ Bẹtẹl .
A vuẹ vwẹ nẹ me vwẹ uchebro kẹ ihwo rẹ vrẹ 600 re vwo nẹ ọke me vwọ rhe Wallkill na .
Ihwo evo bru vwe cha vwọ kẹ obẹnbẹn romobọ yẹrẹ ọ rẹ orua .
Efa guọnọ oborẹ ayen sa vwọ riavwerhen rẹ ẹga rayen vwẹ Bẹtẹl .
Efa re ghwa rọvwọn obọ je guọnọ uchebro rẹ oborẹ orọnvwe rayen se vwo phikparobọ .
E ra vuẹre nẹ i kpo iruo aghwoghwo na vwe asan ọfa , je cha .
Me nabọ kerhọ kẹ ihwo ri bru vwe cha eje , me vuẹ ayen nẹ , “ ‘ Ọghẹnẹ guọnọ okẹ rẹ ivun avwerhe . ’
Ọtiọyena , wiowian wẹn vẹ aghọghọ .
Jihova yen wo ruo kẹ . ” — 2 Kọr .
9 : 7 .
Egbabọse rẹ oborẹ oma sa vwọ vwerhen ohwo rọhẹ ẹga rẹ Bẹtẹl na jehẹ asan efa : Tẹnrovi oboresorọ iruo wo ruẹ na vwọ ghanre .
Kemu kemu re ruẹ vwẹ Bẹtẹl , ọyen ẹga ra vwọ kẹ Jihova .
Ọnana jẹ idjerhe ra vwọ vwẹ ukẹcha kẹ “ odibo esiri na ” vwọ vwẹ emu rẹ ẹwẹn vwọ kẹ iniọvo rehẹ akpọneje . ( Mat .
24 : 45 ) Otoro asan rẹ avwanre da ga - a , avwanre vwo uphẹn re vwo jiri Jihova .
E jẹ oma vwerhen avwanre vwẹ iruo rọ vwọ kẹ avwanre kidie “ Ọghẹnẹ guọnọ okẹ rẹ ivun avwerhe . ”
Ikuegbe rẹ akpeyeren rẹ Leonard Smith hẹ evunrẹ Uwevwin Orhẹrẹ rẹ April 15 , 2012 , ọ rẹ oyibo .

“ Ọrovwohwo Ọghẹnẹ da ta , Oyoma rere ọshare ọvo vwọ dia sogonoo ; me ma ọchuko ro fori vwọ kẹ . ” — JẸN .
2 : 18 .
UNE : 36 , 11
Diesorọ a sa vwọ tanẹ orọnvwe , ọyen okẹ ro nẹ obọ rẹ Ọghẹnẹ rhe ?
Vwo nẹ ọke rẹ Adam re te ọke rẹ Jesu , idjerhe vọ yen ihwo vwọ rọvwọn ?
Die yen sa chọn Onenikristi uko vwo brorhiẹn sẹ ọ cha rọvwọn yẹrẹ ọ cha rọvwọ - ọn ?
1 , 2 . ( a ) Mavọ orọnvwe tonphiyọ wan ?
( b ) Die yen aye vẹ ọshare ẹsosuọ na sa mrẹvughe kpahen orọnvwe ?
( Ni uhoho rẹsosuọ na . )
ORỌNVWE , ọyen ẹbẹre ọvo rẹ akpeyeren .
A da fuẹrẹn ọtonphiyọ vẹ ọdavwẹ rọyen , ọ cha chọn avwanre uko vwọ vwẹ ẹro abavo vwo no , ka je cha mrẹ ebruphiyọ ro no cha vọnvọn .
Ọghẹnẹ vwọ ma Adam nu , ọ da kẹ owian ro vwo mu odẹ kẹ eranvwe na .
Ẹkẹvuọvo , “ vwọ kẹ ekpuyovwi rẹ ohwo na a gbe mrẹ ọchuko ro fori vwọ kẹ - ẹ . ”
Ọghẹnẹ da nẹrhẹ Adam vwerhẹn ovwerhẹn okokodo , ọ da reyọ ubiedada nẹ oma rọyen , ọ da vwọ ma aye kẹ , o de vwo rhe ọshare na .
( Se Jẹnẹsis 2 : 20 - 24 . )
Ọtiọyena , obọ rẹ Ọghẹnẹ yen orọnvwe nurhe .
Jesu djerephia nẹ Jihova yen ta ota nana : “ Fiki rẹ ọnana ọshare vwo jẹ ọsẹ vẹ oni rọye vwo ọ me ra gbanọ aye rọye , ayen ivẹ na ke cha dia oma ọvo . ”
( Mat . 19 : 4 , 5 ) Ọghẹnẹ reyọ ubiedada rẹ Adam vwọ ma aye na , ro djerephia nẹ ayen kpẹkpẹre mamọ .
Ọrhuẹrẹphiyotọ vuọvo herọ kpahen orọnvwe - ẹfan yẹrẹ eya ivẹ - ẹ .
Die yen orọnvwọn ọghanghanre ọvo rọ nẹrhẹ Ọghẹnẹ ru ọrhuẹrẹphiyotọ rẹ orọnvwe ?
Adam vwo ẹguọnọ rẹ aye rọyen , ro seri nẹ Ivi .
Ọ vwọ dianẹ Ivi ọyen ohwo ro “ fori ” vwọ kẹ na , kọ cha dia “ ọchuko ” rọyen , ayen ki che ru obo re cha kẹ ayen omavwerhovwẹn kẹdẹ kẹdẹ rẹ ayen che vwo yerin kerẹ aye gbe ọshare na . ( Jẹn .
2 : 18 ) Orọnvwọn ọghanghanre ọvo rọ nẹrhẹ Ọghẹnẹ ru ọrhuẹrẹphiyotọ rẹ orọnvwe , ọyehẹ re vwo vwiẹ akpọ na vọn . ( Jẹn .
1 : 28 ) Dede nẹ emọ vwo ẹguọnọ rẹ esẹ vẹ ini rayen , ayen yanjẹ ayen vwo , ra rọvwọn rere ayen vwo vwo evwruwevwin romobọ rayen .
Ihworakpọ ki vwiẹ akpọ na vọn , ji ru akpọ na ejobi phiyọ iparadaisi .
Die yen phia kẹ orọnvwe ẹsosuọ na ?
Orọnvwe ẹsosuọ na rhiẹromrẹ ebẹnbẹn kidie Adam vẹ Ivi reyọ ọmuvwiẹ rayen vwo gbevwọso Jihova .
“ Ọrọdekọ rẹ awanre na , ” rọ dia Idẹbono vẹ Eshu na , phiẹn Ivi ro vwo vwo imuẹro nẹ ọ da re omamọ rẹ “ urhe rẹ erianriẹn rẹ erhuvwu vẹ umiovwo na , ” ko che vwo erianriẹn rẹ oghẹresan rọ cha nẹrhẹ o se brorhiẹn rẹ obo ri yovwirin vẹ obo ri miovwirin komobọ rọyen .
O muọghọ vwọ kẹ ẹdia rẹ ọgbuyovwin rẹ ọshare rọye - en , kidie ọ nọrọ kpahọn tavwe - en .
Ukperẹ Adam vwo nyupho rẹ Ọghẹnẹ , o de gbe nene aye rọyen vwọ re omamọ na . — Ẹvwọ .
12 : 9 ; Jẹn .
2 : 9 , 16 , 17 ; 3 : 1 - 6 .
Die yen avwanre se yono nẹ oborẹ Adam vẹ Ivi kpahen kẹ Jihova ?
Ọke rẹ Ọghẹnẹ vwọ nọ ayen orhiẹn , Adam de gun nyẹ aye rọyen nẹ , “ Aye ru wọ vwọ kẹ vwẹ nẹ o nene uvwe dia , ọye vwẹ emamọ rẹ urhe na kẹ vwẹ , me da re . ”
Ivi de rhe gun nyẹ ọrọdekọ na . ( Jẹn .
3 : 12 , 13 ) Kẹ ayen guomariase !
Kidie nẹ ayen churhi rẹ Jihova , ayen da rhe dia ihwo ri gbevwọso , ri vwo iphiẹrophiyọ - ọ .
Ọnana orhọ - esio vwọ kẹ avwanre !
Orọnvwe se vwo phikparobọ , ofori nẹ ayen ivẹ na rhọnvwe oruchọ rayen ji nyupho rẹ Jihova .
Dje oborẹ Jẹnẹsis 3 : 15 mudiaphiyọ .
Dede nẹ Eshu gbevwọso Jihova vwẹ Idẹn , Jihova vwo iphiẹrophiyọ vwọ kẹ ihworakpọ vwẹ aroẹmrẹ rẹsosuọ rẹ Baibol na .
( Se Jẹnẹsis 3 : 15 . )
‘ Ọmọ ’ rẹ “ aye na ” cha ghwọrọ Eshu .
Jihova chọn avwanre uko vwo vwo ọmrẹvughe rẹ oka rẹ oyerinkugbe rọhẹ uvwre rọyen vẹ emekashe re ga vwẹ odjuvwu .
Baibol na djerephia nẹ Ọghẹnẹ che ji ohwo ọvo vwo nẹ ukoko rọyen rọ pha kerẹ aye rọyen na , ohwo na cha “ ghwiẹ ” Idẹbono hwe , ọ me je gbẹn idjerhe vwọ kẹ ihworakpọ ayen vwo vwo iphiẹrophiyọ rẹ arhọ rẹ bẹdẹ vwẹ otọrakpọ na , vwo nene ọhọre rẹ Jihova rẹ Adam vẹ Ivi kufia . — Jọn 3 : 16 .
( a ) Die yen phia kẹ orọnvwe sansan vwo nẹ ọke rẹ ẹvwọsuọ rẹ Adam rhe ?
( b ) Die yen Baibol na guọnọ mie eshare vẹ eya ?
Ẹvwọsuọ rẹ Adam vẹ Ivi djobọte orọnvwe rayen vẹ ọ rẹ emọ rayen .
Kerẹ udje , Ivi vẹ emọ rọyen re dia eya che rhiẹromrẹ odjadja siẹrẹ ayen da mrevun , vẹ ọke rẹ uvwiẹ .
Eya che vwo ẹguọnọ rẹ eshare rayen , ẹkẹvuọvo eshare che sun eya rayen , ayen tobọ shenyẹ eya rayen kirobo ra mrẹ nonẹna . ( Jẹn .
3 : 16 ) Baibol na tare nẹ eshare dia igbuyovwin ri vwo ẹguọnọ .
Eya me je vwomakpotọ kẹ eshare rayen . ( Ẹfe .
5 : 33 ) Fikirẹ omamọ rẹ oyerinkugbe rọhẹ uvwre rẹ eshare vẹ eya re dia idibo rẹ Ọghẹnẹ , ayen ki se phi ebẹnbẹn kparobọ .
Vwo nẹ ọke rẹ Adam re te Oghwe na , idjerhe vọ yen ihwo vwọ rọvwọn ?
Adam vẹ Ivi vwiẹ emọ nu tavwen ayen ki ghwu fikirẹ umwemwu vẹ jẹgba . ( Jẹn .
5 : 4 ) Ken rọ dia ọmọ rẹsosuọ rayen , rọvwọn ọvo usun rẹ iniọvo rọyen .
Lamek ro nẹ uvwiẹ rẹ Ken rhe , yen ohwo rẹsosuọ ra niyẹnrẹn rọyen nẹ ọ rọvwọn eya ivẹ .
( Jẹn . 4 : 17 , 19 ) Ihwo re seri nẹ idibo rẹ Jihova vwo nẹ ọke rẹ Adam re te Oghwe rẹ Noa , ghwe bu - un .
Evo rayen yen Ebẹl , Inọk , kugbe Noa vẹ orua rọyen .
Baibol na tare nẹ vwẹ ọke rẹ Noa , “ emọ rẹ Ọghẹnẹ da mrẹ emetẹ rẹ ihwo nẹ iyovwiri gangan ; ayen da reyọ uche ri je ayen vwọ rọvwọ . ”
Orọnvwe rẹ emekashe nana vẹ ihworakpọ na da nẹrhẹ ayen vwiẹ erhuaran re se Nefilim .
“ Ọrovwohwo da mrẹ nẹ evun umwemwu rẹ ohwo rhoro gangan vwẹ evun rẹ akpọ na , ọ da je mrẹ nẹ iroro rẹ udu rọye pha brabra vwẹ ọke ejobi . ” — Jẹn .
6 : 1 - 5 .
Die yen Jihova ru irumwemwu rẹ ọke rẹ Noa , die yen obo re phiare ọke yena yono avwanre ?
Jihova reyọ Oghwe rẹ ọke rẹ Noa vwọ ghwọrọ irumwemwu na .
Vwẹ ọke yena , ihwo gbomavwra irueru rẹ akpọ na mamọ ayen rha vwẹ ẹro ọghanghanre vwo ni oborẹ “ Noa , aghwoghwo rẹ ọvwata , ” vuẹ ayen kpahen oghwọrọ rọ cha na - a .
( 2 Pita 2 : 5 ) Jesu vwẹ iruemu rẹ ọke yena vwọ vwanvwen obo ra mrẹ nonẹna .
( Se Matiu 24 : 37 - 39 . )
Nonẹna , ihwo buebun sian ayen vwọ kerhọ kẹ iyẹnrẹn esiri rẹ Uvie rẹ Ọghẹnẹ re ghwoghwo vwẹ otọrakpọ na rọ vwọ dia oseri kẹ ẹgborho na ejobi tavwen oba na ki te .
E jẹ a vwẹ uphẹn kẹ erọnvwọn kerẹ orọnvwe vẹ emọ , nẹ i djobọte ẹwẹn rẹ okpakpa re vwo kpahen ẹdẹ rẹ Jihova - a .
( a ) Die yen ẹkuruemu rẹ asan buebun ?
( b ) Omamọ udje vọ yen Ebraham vẹ Sera phi phiyotọ kpahen orọnvwe ?
Dede nẹ Noa vẹ emọ rọyen erha vwo eya ọvuọvo , uruemu ra vwọ rọvwọn eya buebun herọ vwẹ ọke yena mamọ .
Vwẹ asan buebun , ọfanrhiẹn ghwa hẹ ẹkuruemu , tobọ vwevunrẹ ẹga .
Ọke rẹ Ebram ( Ebraham ) vẹ aye rọyen Serai ( Sera ) vwo nyupho rẹ Ọghẹnẹ , ayen de kpo Kenan , orere na vọnre vẹ iruemu ri djerephia nẹ ayen ni orọnvwe fiemu - u .
Jihova da tanẹ ọ cha ghwọrọ Sodọm vẹ Gomorha kidie ayen gbe ọfanrhiẹn ra ghẹmrẹ .
Ebraham , ọyen uvi rẹ ọgbuyovwin rọ nabọ sun orua rọyen , Sera ji dje omamọ rẹ udje rẹ omaevwokpotọ phia .
( Se 1 Pita 3 : 3 - 6 . )
Ebraham vwo imuẹro nẹ ọmọ rọyen Aizik rọvwọn aye rọ ga Jihova .
Ọdavwẹ rẹ ẹga rẹ uyota yen ji sun iroro rẹ Jekọp , ohwo rẹ emọ rọyen rhe dia esẹ ride rẹ uvwiẹ 12 rẹ Izrẹl .
Idjerhe vọ yen Urhi rẹ Mosis na vwọ sẹro rẹ emọ rẹ Izrẹl ?
Ọke vwọ yanran na , Jihova vẹ emọ rẹ Izrẹl da rhe riọphọ .
Urhi rẹ Mosis yen suẹn irueru rẹ orọnvwe vwẹ ọke yena , ro ji churobọ si ihwo re guọnọ rọvwọn vrẹ aye ọvo .
Ọ sẹro rẹ ẹdia rẹ ẹwẹn rẹ emọ rẹ Izrẹl na kidie Urhi na rhọnvwere nẹ ayen rọvwọn ihwo re ga ẹga rẹ efia - an .
( Se Urhi Rivẹ 7 : 3 , 4 . )
Ọke sansan ebẹnbẹn da vwomaphia vwevunrẹ orọnvwe , ekpako na vwẹ ukẹcha vwọphia .
Ayen je vwẹrote ẹdia kerẹ jẹ evun - ẹfuọn , omaẹriọ vẹ jẹ ẹroẹvwọsua rẹ ọrivẹ rẹ ohwo .
Aye gbe ọshare sa fan orọnvwe , ẹkẹvuọvo o ji vwo urhi ro suon .
Ọshare sa fan orọnvwe na siẹrẹ ọ da mrẹ “ ijẹfuọn ” vwẹ oma rẹ aye rọyen .
( Urhi 24 : 1 ) A ghwa riẹn oborẹ “ ijẹfuọn ” na mudiaphiyọ - ọ , jẹ o muẹro nẹ ọ vrẹ erọnvwọn itete . — Liv .
19 : 18 .
12 , 13 . ( a ) Die yen eshare evo ruẹ eya rayen vwẹ ọke rẹ Malakae ?
( b ) Nonẹna , ohwo ro bromaphiyame nure de hworo ona ra rọvwọn aye yẹrẹ ọshare rẹ ohwo ọfa , die yen che nẹ obuko rọyen rhe ?
Vwẹ ọke rẹ ọmraro Malakae , eshare buebun fan orọnvwe rayen fikirẹ erọnvwọn sansan ri fiemu - u .
Ọ sa dianẹ eshare nana djẹ eya rẹ ọkiemọ rayen kpo fikirẹ eya efa re dia ighene yẹrẹ eya re tobọ ga ẹdjọ .
Ọke rẹ Jesu vwọ hẹ otọrakpọ na dede , eshare rẹ Ju na ji “ siobọ nẹ ” eya rayen fikirẹ erọnvwọn ri fiemu - u . ( Mat .
19 : 3 ) Jihova vwo utuoma kpahen oka rẹ orọnvwe - ẹfan tiọyena . — Se Malakae 2 : 13 - 16 .
Nonẹna , ukoko rẹ Jihova vwẹ uphẹn kẹ oka rẹ uruemu tiọyena - a .
Jẹ , ọ da rha dianẹ ohwo rọ rọvwọnre , ro ji bromaphiyame nure , da fan orọnvwe rọyen siẹnẹ ọ sa vwọ rọvwọn aye yẹrẹ ọshare rẹ ohwo ọfa vwo ?
O rhe kurhẹriẹ - ẹ , ka djẹ ohwo tiọyena nẹ ukoko na rere a sa vwọ sẹro rẹ ofuanfon rẹ ukoko na . ( 1 Kọr .
5 : 11 - 13 ) Ohwo tiọyena ko dje “ emamọ rẹ ekuorhẹriẹ ro fori phia ” tavwen a ke sa reyọ rhivwin . ( Luk 3 : 8 ; 2 Kọr .
2 : 5 - 10 ) O ghwe vwo ọke ro krite a ke reyọ ohwo tiọyena rhivwin rhe ukoko na - a . Dede nẹ a fobọ mrẹ oka rẹ uruemu rẹ jẹ evun - ẹfuọn tiọyena - a , jẹ ọ da phia ofori nẹ a vwẹ ẹro okueku vwo ni ẹdia nana - a .
Ofori nẹ a vwẹ ọke kẹ orumwemwu na o vwo dje okurhẹriẹ phia , o se te ẹgbukpe ọvo yẹrẹ tobọ vrẹ ọtiọyen .
Ọ da tobọ dianẹ a reyọ ohwo na rhivwin rhe ukoko na , ọ je cha vwẹ unu gbikun rẹ oma rọyen vwẹ “ obaro rẹ ekete rẹ ẹdjeguo rẹ Ọghẹnẹ . ” — Rom 14 : 10 - 12 ; ji ni Uwevwin Orhẹrẹ rẹ November 15 , 1979 , aruẹbe 31 - 32 , ọ rẹ oyibo .
Ukẹcha vọ yen Urhi na vwọphia ?
Emọ rẹ Izrẹl na hẹ otọ rẹ Urhi rẹ Mosis na vwẹ ikpe re vrẹ 1,500 .
Ọ nẹrhẹ ihwo rẹ Ọghẹnẹ nene omamọ rẹ odjekẹ siẹrẹ ayen de hirharoku ebẹnbẹn rẹ orua kugbe ẹdia efa , ọ je sẹro rayen bẹsiẹ Mesaya na ke rhe . ( Gal .
3 : 23 , 24 ) Ughwu rẹ Jesu vwo phi oba phiyọ Urhi yena nu , Ọghẹnẹ da ton ọrhuẹrẹphiyotọ kpokpọ phiyọ . ( Hib .
8 : 6 ) Ọrhuẹrẹphiyotọ nana de rhi phi oba phiyọ erọnvwọn evo rẹ Urhi rẹ Mosis vwẹ uphẹn kẹ jovwo .
( a ) Urhi vọ kpahen orọnvwe yen Inenikristi nene ?
( b ) Erọnvwọn vọ yen Onenikristi roro kpahen o de vwo ẹwẹn rọ vwọ fan orọnvwe rọyen ?
Ọke rẹ Jesu vwọ kpahenphiyọ onọ rẹ ihwo rẹ Farisi na , ọ da tanẹ Mosis phi uphẹn phiyotọ nẹ a sa fan orọnvwe , “ ẹkẹvuọvo notọrhe ọ dia ọtiọye - e . ”
( Mat . 19 : 6 - 8 ) Jesu de dje fiotọ nẹ urhi rẹ Ọghẹnẹ ji kpahen orọnvwe vwẹ ogba Idẹn , yen Inenikristi che nene .
( 1 Tim . 3 : 2 , 12 ) Kidie nẹ ayen “ oma ọvo , ” aye gbe ọshare na ki tinka mu ohwohwo , ẹguọnọ vwọ kẹ Ọghẹnẹ vẹ ohwohwo yen cha nẹrhẹ orọnvwe rayen nabọ gan .
Ọfanrhiẹn yen nẹrhẹ ayen fan orọnvwe , ọ rha dia ọtiọye - en , ohwo cha sa rọvwọn ohwo ọfa - a .
( Mat . 19 : 9 ) Dedena , ohwo se brorhiẹn nẹ o che vwo ghovwo ọrivẹ rọyen ro gbe igberadja ro ji vwọ ẹwẹn rẹ okurhẹriẹ , kirobo rẹ ọmraro Hosia vwo ghovwo aye rọyen Goma ro gbe ọfanrhiẹn rhurho .
Vwẹ idjerhe vuọvo na , Jihova ji gbe arodọnvwẹ kẹ emọ rẹ Izrẹl ri kurhẹriẹ ọke rẹ ayen vwo gbe ọfanrhiẹn rẹ ẹwẹn .
( Hos . 3 : 1 - 5 ) E jẹ e noso nẹ ohwo da riẹn nẹ ọrivẹ rọyen gbe igberadja , o de ji nene vwerhẹn kọyen o vwo ghovwo nure , ọ rha cha sa fan orọnvwe na ọfa - a .
Die yen Jesu ta kpahen ẹdia rẹ kpogono ?
Jesu vwo dje phephẹn nẹ ọfanrhiẹn ọvo yen sa nẹrhẹ Onenikristi fan orọnvwe nu , ọ da ta ota kpahen “ otu ” ri vwo okẹ rẹ ayen vwọ dia kpogono .
Ọ da ta : “ Ohwo rẹ udu rọye gbarọ e jẹ reyọ ota nana . ”
( Mat . 19 : 10 - 12 ) Iniọvo evo brorhiẹn nẹ ayen cha rọvwọ - ọn rere ayen sa vwọ tẹnrovi ẹga rẹ Jihova vọnvọn .
Ayen fo ejiro .
Die yen sa chọn Onenikristi uko vwo brorhiẹn sẹ ọ cha rọvwọn yẹrẹ ọ cha rọvwọ - ọn ?
Ohwo vuọvo yen che brorhiẹn sẹ ọ rọvwọn yẹrẹ ọ cha dia kpogono .
Ọyinkọn Pọl jiri ẹdia rẹ kpogono ; dedena , ọ da ta : “ Fiki rẹ ọdavwini rẹ ọfanrhiẹ egbe , e jẹn dọshare daye rọye vwo rere daye dọshare rọye vwo . ”
Ọ da je ta : “ Ẹkẹvuọvo ayen rhe se chiri oma - a , e gbe jẹn ayen rọvwọ . Kidie o fori ra vwọ rọvwọ nọ ọ ra da ton vẹ urhuru sivwe . ”
Orọnvwe sa nẹrhẹ ohwo vrabọ rẹ ọfanrhiẹn vẹ uruemu re vwo du omobọ .
O ji fo nẹ e roro sẹ a ghwanre tedje re , kidie ọyinkọn Pọl tare nẹ , ọ da dianẹ ohwo rọ je rọvwọ - ọn rhe se sun oma rọye - en , jẹ ọ ghwanre tedje re , e jẹ ọ rọvwọn . Ọyena dia umwemwu - u .
( 1 Kọr . 7 : 2 , 9 , 36 ; 1 Tim .
4 : 1 - 3 ) Ẹkẹvuọvo , ofori ohwo vwọ rọvwọn fikirẹ urhurusivwe ọgangan ro rhere vwẹ ọke ighene rọye - en .
Ọ sa dianẹ ọ je ghwanre te ohwo ro se mu oghwa rẹ orọnvwe - e .
18 , 19 . ( a ) Mavọ yen ofori nẹ orọnvwe rẹ Inenikristi tonphiyọ wan ?
( b ) Die yen uyono rọ vwọ kpahen ọnana che djekpahen ?
Ofori orọnvwe rẹ Inenikristi tonphiyọ vwẹ idjerhe nana ; ọshare vẹ aye re cha rọvwọn ohwohwo na dia ihwo re vwomakpahotọ kẹ Jihova , ri ji vwo ẹguọnọ rọyen nẹ otọ rẹ ẹwẹn rhe .
Ofori nẹ ayen vwo ẹguọnọ kpahen ohwohwo mamọ , ẹguọnọ nana kọyen che mu ayen vwọ rọvwọn .
Ayen cha mrẹ ebruphiyọ kidie ayen nene uchebro ra vwọ rọvwọn vwevunrẹ “ Ọrovwohwo ” na . ( 1 Kọr .
7 : 39 ) Aphro herọ - ọ , ayen vwo imuẹro nẹ omavwerhovwẹn cha dia orọnvwe rayen siẹrẹ ayen de nene odjekẹ rẹ Baibol na ọkieje .
Uyono rọ vwọ kpahen ọnana che djekpahen ẹkpo rẹ Baibol re sa vwẹ ukẹcha kẹ Inenikristi re rọvwọnre vwo yerin ghene egbabọse re herọ vwẹ “ oba rẹ ẹdẹ ” na rẹ eya gbe eshare de vwo iruemu re sa hra orọnvwe totọ na . ( 2 Tim .
3 : 1 - 5 ) Vwevunrẹ Baibol na , Jihova kẹ avwanre obo ra guọnọre e se vwo vwo omamọ rẹ orọnvwe rọ vọnre vẹ omavwerhovwẹn , rẹ avwanre vwọ hẹ idjerhe rẹ arhọ rẹ bẹdẹ na . — Mat .
7 : 13 , 14 .
“ E jẹn ohwo ọvuọvo guọnọ aye rọye kerẹ omobọ rọye , . . . aye vwẹ oma kpotọ kẹ ọshare . ” — ẸFE .
5 : 33 .
UNE : 87 , 3
Oghwa vọ yen Ọghẹnẹ vwọ kẹ eshare vẹ eya ?
Diesorọ ẹguọnọ vẹ uruemu ri dẹndẹn vwọ dia obo ra guọnọre vwevunrẹ orọnvwe ?
Ukẹcha vọ yen Baibol na sa vwọphia siẹrẹ ebẹnbẹn da hẹ evunrẹ orọnvwe ?
Dede nẹ ọtonphiyọ rẹ orọnvwe vọnre vẹ aghọghọ , die yen ihwo re rọvwọnre je sa rhẹro rọyen ?
( Ni uhoho rẹsosuọ na . )
ỌKE rẹ ọshare da mrẹ ọpha rọyen , yoyovwin vẹ erhuvwu vwẹ ẹdẹ rẹ orọnvwe na , e che se djisẹ rẹ aghọghọ rọhẹ ubiudu rọye - en .
Ọke rẹ ayen vwọ kọnphiyọ ohwohwo , ẹguọnọ rayen da gan te ẹdia rẹ ayen de muegbe rẹ ayen vwọ rọvwọn , je fuevun kẹ ohwohwo .
Vwọrẹ uyota , ayen che ru ewene ayen ki se yerin kugbe je ton orua kpokpọ phiyọ .
Ẹkẹvuọvo , Baibol na vọnre vẹ uchebro rẹ aghwanre vwọ kẹ kohwo kohwo rọ guọnọ rọvwọn kidie Jihova rọ dia Esiri rẹ orọnvwe na guọnọre nẹ avwanre vwo omavwerhovwẹn .
( Isẹ 18 : 22 ) Dedena , Baibol na je ta phephẹn nẹ ihworakpọ ri jẹgba re rọvwọnre che vwo “ ukpokpohgo rẹ akpọ na . ” ( 1 Kọr .
7 : 28 ) Mavọ e se vwo siobọ rẹ ukpokpogho tiọyena kpotọ ?
Die yen sa nẹrhẹ orọnvwe avwanre phikparobọ ?
Oka rẹ ẹguọnọ sansan vọ yen a guọnọre vwevunrẹ orọnvwe ?
Baibol na kanrunumu ọghanrovwẹ rẹ ẹguọnọ .
Vwevunrẹ orọnvwe , a guọnọ ọdavwẹ ọgangan re se phi·liʹa , vwẹ Grik .
Ẹguọnọ rẹ aye gbe ọshare ( eʹros ) hwarhiẹ omavwerhovwẹn cha ; siẹrẹ emọ da herọ re , ẹguọnọ re vwo kpahen ihwo rẹ orua ( stor·geʹ ) ke rha hẹ obo ra guọnọre mamọ .
Ẹkẹvuọvo , ẹguọnọ re mu kpahen urhi ( a·gaʹpe ) yen obo ra guọnọre orọnvwe ki se phikparobọ .
Vwọ kpahen ẹguọnọ nana , ọyinkọn Pọl de si : “ E jẹn ohwo ọvuọvo guọnọ aye rọye kerẹ omobọ rọye , e gbe rhe jẹn aye vwẹ oma kpotọ kẹ ọshare . ” — Ẹfe .
5 : 33 .
Mavọ yen ofori nẹ ẹguọnọ gan te vwevunrẹ orọnvwe ?
Pọl de si : “ Eshare na , wa guọnọ eya rẹ ovwan , kirobo ri Kristi guọnọ [ “ ukoko na , ” NW ] ọ da vwẹ oma rọye vwọ kẹ . ” ( Ẹfe .
5 : 25 ) Idibo rẹ Jesu ke sa vwẹrokere , ofori nẹ ayen vwo ẹguọnọ rẹ ohwohwo kirobo ro vwo ẹguọnọ rayen .
( Se Jọn 13 : 34 , 35 ; 15 : 12 , 13 . )
Ọtiọyena , e jẹ ẹguọnọ rẹ Inenikristi re rọvwọnre vwo kpahen ohwohwo , gan te ẹdia rẹ ayen de muegbe rẹ ayen vwo ghwu kẹ ohwohwo .
Jẹ , ọnana cha sa phia - a siẹrẹ ẹghwọ ọgangan da hẹ uvwre rayen .
Dedena , ẹguọnọ re se a·gaʹpe , “ chiri emu ejobi , o se emu ejobi gbuyota , o phiẹrohọ emu ejobi , o chirẹ emu ejobi . ”
Vwọrẹ uyota , “ ẹguọnọ vwo oba - a . ”
( 1 Kọr . 13 : 7 , 8 ) Inenikristi re rọvwọnre da karophiyọ uve rẹ ayen vwo vwo ẹguọnọ je fuevun kẹ ohwohwo , ọ cha nẹrhẹ ayen wian kugbe vwo nene irhi rẹ Jihova siẹrẹ ebẹnbẹn da vwomaphia vwevunrẹ orọnvwe rayen .
4 , 5 . ( a ) Die yen owian rẹ ọshare rọ dia ọgbuyovwin rẹ orua ?
( b ) Ẹro vọ yen aye vwo ni ẹdia rẹ ọgbuyovwin na ?
( c ) Ewene vọ yen aye gbe ọshare ọvo ruru ?
Pọl vwọ ta ota kpahen oghwa ro te aye vẹ ọshare , ọ da ta : “ Eya na , wa vwẹ oma kpotọ kẹ eshare rẹ ovwan , kirobo ra vwẹ oma kpotọ kẹ Ọrovwohwo .
Kidie ọshare hẹ olori rẹ aye kirobo ri Kristi hẹ olori rẹ [ “ ukoko na , ” NW ] . ”
( Ẹfe . 5 : 22 , 23 ) Ọ dia ọnana mudiaphiyọ nẹ ọshare na yovwin vrẹ aye na - a .
Ọ chọn aye na uko vwo ruẹ ẹdia rẹ Ọghẹnẹ rhuẹrẹ vwọ kẹ , ọke rọ vwọ ta : “ Oyoma rere ọshare [ Adam ] ọvo vwọ dia sogonoo ; me ma ọchuko ro fori vwọ kẹ . ” ( Jẹn .
2 : 18 ) Kirobo rẹ Kristi rọ dia “ olori ” rẹ ukoko na dje ẹguọnọ phia , ofori nẹ ọshare rọ dia ọgbuyovwin rẹ orua ji dje ẹguọnọ phia .
O de ru ọtiọyen , ẹwẹn rẹ aye rọyen ko che totọ , kọ je cha dia lọlọhọ o vwo muọghọ kẹ ji bicha .
Cathy mrẹvughe nẹ orọnvwe guọnọ ewene sansan , ọ da ta : “ Ọke me je rhe rọvwọ - ọn , me vwẹrote oma mẹ , me hẹ otọ rẹ ohwo vuọvo - o .
Me vwọ rọvwọn nu , ki mi rhi yono obo me sa vwọ vwẹroso ọshare mẹ .
Ọ ghwa lọhọ ọkieje , jẹ oyerinkugbe rẹ avwanre ganphiyọ kidie avwanre ruẹ erọnvwọn nene ọhọre rẹ Jihova . ”
Ọshare rọyen re se Fred da je ta : “ Ọlọhọre mi vwo brorhiẹ - ẹn .
Vwevunrẹ orọnvwe , ofori nẹ e phi iroro rẹ ihwo ivẹ na phiyọ ẹwẹn vwo brorhiẹn , ọnana tobọ nẹrhẹ ọ bẹn mamọ .
Ẹkẹvuọvo , ukẹcha rẹ Jihova womarẹ ẹrhovwo ẹnẹ vẹ me da nabọ kerhọ kẹ iroroẹjẹ rẹ aye mẹ , kọ nẹrhẹ ọlọhọ kẹ vwẹ kẹdẹ kẹdẹ .
Avwanre ghene wian kugbe dẹn ! ”
Idjerhe vọ yen ẹguọnọ vwọ dia kerẹ “ ufi ro churu ” ihwo kugbe siẹrẹ ebẹnbẹn da vwomaphia vwevunrẹ orọnvwe ?
Ihwo ivẹ re rọvwọnre da kpairoro vrẹ oruchọ rẹ ohwohwo , ọ nẹrhẹ orọnvwe rayen nabọ gan .
Ayen ‘ chirakon rẹ ohwohwo , ji vwo ghovwo ohwohwo ọkieje . ’
Vwọrẹ uyota , ayen che ru erọnvwọn chọ .
Ẹkẹvuọvo , ayen yono nẹ echobọ na rhe , ayen vwo ghovwo ohwohwo , je vwẹ uphẹn kẹ ẹguọnọ nẹ ọ dia “ ufi ro churu ” ayen kugbe . ( Kọl .
3 : 13 , 14 ) Vwọba , “ ẹguọnọ vwo odiri kugbe aruẹdọ ; . . . emu fobọ da - a . ”
( 1 Kọr .
13 : 4 , 5 ) E jẹ a rhuẹrẹ ẹghwọ phiyọ kpakpata .
Ofori nẹ Inenikristi re rọvwọnre rhuẹrẹ ẹghwọ phiyọ tavwen ayen ki sherhẹn .
( Ẹfe . 4 : 26 , 27 ) Ọ guọnọ omaevwokpotọ ọgangan a ke sa tanẹ , “ Wọ ghwọ - ọ , mi gbeweku , ” ẹkẹvuọvo ọ rhuẹrẹ ẹghwọ phiyọ mamọ , ọ je nẹrhẹ oyerinkugbe rayen kpẹkpẹ phiyọ .
7 , 8 . ( a ) Uchebro vọ yen Baibol na vwọphia kpahen ovwerhẹn rẹ aye gbe ọshare ?
( b ) Diesorọ ihwo re rọvwọnre vwo dje ẹguọnọ vwọ kẹ ohwohwo ?
Baibol na vwẹ odjekẹ ọgangan vwọ phia rọ sa chọn eya gbe eshare uko vwọ vwẹ ẹro abavo vwo ni ovwerhẹn rẹ aye gbe ọshare .
( Se 1 Kọrẹnt 7 : 3 - 5 . )
Ọ pha ghanghanre ayen vwo roro kpahen ọdavwẹ rẹ ohwohwo .
E rhe dje ẹguọnọ kẹ aye na - a , ọ cha bẹn ọ vwọ riavwerhen rẹ ẹdia nana vwẹ orọnvwe na .
A vuẹ eshare nẹ ayen vwẹ “ iroro ” vwo nene eya rayen yerin .
( 1 Pita 3 : 7 ) Ofori nẹ a yare ovwerhẹn rẹ aye gbe ọshare - e , ọ je dia obo ra gba ohwo ruẹ - ẹ , ukperẹ ọtiọyen e jẹ o nẹ ẹwẹn rayen rhe .
Ọ sa dianẹ ọke buebun ọshare na guọnerọ vwọ vrẹ aye na , jẹ ofori nẹ ọke na shephiyọ vwọ kẹ ayen ihwo ivẹ .
Dede nẹ Baibol na ghwe ji urhi kpahen oka rẹ eha ro churobọ si ovwerhẹn rẹ aye gbe ọshare - e , jẹ o djunute odjephia rẹ ẹguọnọ vẹ obẹnẹvwe . ( Sol .
1 : 2 ; 2 : 6 ) Ofori nẹ Inenikristi re rọvwọnre dje ẹguọnọ phia kẹ ohwohwo .
Diesorọ ọ vwọ chọ e vwo vwo ẹwẹn ọfanrhiẹn kpahen ohwo ọfa ?
E de vwo ẹguọnọ ọgangan kpahen Ọghẹnẹ vẹ ọrivẹ avwanre , a rha cha vwẹ uphẹn kẹ ohwo vuọvo yẹrẹ orọnvwọn vuọvo nẹ o gbowọphiyọ ọrhuẹrẹphiyotọ rẹ orọnvwe na - a .
Orọnvwe evo guọghọre kidie aye yẹrẹ ọshare na vwo uruemu ro vwo nẹ ihoho rẹ ihwo re banphiyọ .
E jẹ avwanre kẹnoma kẹ uruemu nana yẹrẹ e vwo vwo ẹwẹn ọfanrhiẹn kpahen ohwo ọfa rọ dia ọrivẹ rẹ avwanre - e .
Ra vwọ frẹfrẹ nene ohwo ọfa chọre , o dje ẹguọnọ phia - a .
A da karophiyọ nẹ Ọghẹnẹ mrẹ iroro vẹ iruemu rẹ avwanre eje , ọ cha nẹrhẹ avwanre vwo oruru ọgangan re vwo ru obo ri je , je dia fuanfon vwọrẹ uruemu ọkieje . — Se Matiu 5 : 27 , 28 ; Hibru 4 : 13 .
10 , 11 . ( a ) Mavọ yen orọnvwe - ẹfan bun te ?
( b ) Die yen Baibol na ta kpahen ẹhẹriẹ ?
( c ) Die yen sa chọn ihwo re rọvwọnre uko vwọ kẹnoma kẹ ẹhẹriẹ ?
Ebẹnbẹn da vwomaphia jẹ a rhuẹrẹ ayen phiyọ - ọ , ọ sa nẹrhẹ ihwo re rọvwọnre hẹriẹ oma yẹrẹ fan orọnvwe .
Vwẹ ẹkuotọ evo , ihwo re fan orọnvwe rayen eyen me bun vrẹ e re jẹ orọnvwe ẹfan .
A ghwa mrẹ ọnana vwẹ ukoko na mamọ - ọ , ẹkẹvuọvo ebẹnbẹn rẹ orọnvwe vwẹ uvwre rẹ idibo rẹ Ọghẹnẹ fo obo re niso .
Baibol na vwẹ iji nana vwọ phia : “ Aye siobọ nẹ ọshare rọye - e ẹkẹvuọvo o de siobọ no , e gbe jẹn o mutidia ọ rha dia ọtiọye - e ọ vẹ ọshare rọye gba rhuẹrẹ kugbe ; ọshare ghwrara ji siobọ nẹ aye rọye - e . ”
( 1 Kọr . 7 : 10 , 11 ) Ra vwọ hẹriẹ oma dia obo re ni sakamu - u .
Dede nẹ a sa hẹriẹ oma fikirẹ ebẹnbẹn evo , jẹ ọke buebun ọ rhoma sua ebẹnbẹn efa .
Jesu vwọ vwanriẹn oborẹ Ọghẹnẹ tare nẹ ọshare cha yanjẹ ọsẹ vẹ oni rọyen vwo o mi tinka mu aye rọyen nu , ọ da ta : “ Obo rẹ Ọghẹnẹ tan kugbe nu , e jẹn ohwo hẹriẹ - ẹ . ” ( Mat . 19 : 3 - 6 ; Jẹn .
2 : 24 ) Ọnana ji mudiaphiyọ nẹ ọshare yẹrẹ aye na phi ohẹriẹ phiyọ ‘ oborẹ Ọghẹnẹ tan kugbe nu - u . ’
Jihova niro nẹ ughwu ọvo yen vwrẹ ufi rẹ orọnvwe .
( 1 Kọr . 7 : 39 ) Ọ vwọ dianẹ Ọghẹnẹ cha nọ avwanre orhiẹn na , ofori nẹ ihwo re rọvwọnre davwẹngba vwọ rhuẹrẹ ẹghwọ phiyọ kpakpata rere o vwo je hirhe phiyọ ebẹnbẹn ọgangan .
Die yen sa nẹrhẹ ohwo vwo ẹwẹn rọ vwọ hẹriẹ oma nẹ ọrivẹ rọyen ?
Ra vwọ rhẹro rẹ erọnvwọn iyoyovwin ọvo sa dia ọtonphiyọ rẹ ebẹnbẹn vwẹ orọnvwe .
A rha mrẹ erọnvwọn iyoyovwin tiọyena - a , ọ sa nẹrhẹ ohwo roro nẹ e kurophiyotọ , ofu se dje yẹrẹ ophu se ji muo .
Oborẹ ayen hepha vẹ asan rẹ ayen nurhe fẹnẹre , ọnana sa dia ebẹnbẹn , yẹrẹ ebẹnbẹn na se shekpahen igho , egọ vẹ emọ .
Ẹkẹvuọvo , ọ vwerhoma nẹ buebun rẹ Inenikristi re rọvwọnre phi ebẹnbẹn nana kparobọ kidie ayen nene odjekẹ rẹ Ọghẹnẹ .
Erọnvwọn vọ yen sa nẹrhẹ ohwo hẹriẹ oma nẹ ọrivẹ rọyen ?
Erọnvwọn evo sa ghene nẹrhẹ ohwo hẹriẹ oma nẹ ọrivẹ rọyen .
Ọ da dianẹ ọvo vwẹ arogba sen nẹ ọyen cha vwẹrote orua na - a , arhọ rọyen da hẹ ẹdia rẹ imuoshọ , yẹrẹ ẹdia rẹ ẹwẹn rọyen da hẹ ukpokpogho .
Inenikristi re rọvwọnre ri vwo ebẹnbẹn tiọyena sa guọnọ ukẹcha rẹ ekpako na .
Ekpako na sa chọn ayen uko vwọ reyọ uchebro rẹ Baibol na vwo ruiruo .
Re se vwo phi ebẹnbẹn rẹ orọnvwe kparobọ , ofori nẹ a yare ukẹcha rẹ ẹwẹn ọfuanfon rẹ Jihova vẹ ukẹcha rọyen ra sa vwọ reyọ irhi rẹ Baibol na vwo ruiruo ji dje omamọ rẹ ẹwẹn na phia . — Gal .
5 : 22 , 23 .
Die yen Baibol na ta kpahen Inenikristi rẹ irivẹ rayen jẹ odibo rẹ Jihova ẹdia ?
Ọkiọvo , ọshare yẹrẹ aye rẹ Onenikristi je rhe dia odibo rẹ Jihova - a .
Vwẹ ẹdia tiọyena , Baibol na vuẹ avwanre oboresorọ ayen je vwọ dia kugbe .
( Se 1 Kọrẹnt 7 : 12 - 14 . )
A wan omarẹ ọ rọ dia odibo rẹ Ọghẹnẹ na ru ọ ro jẹ odibo rọyen ẹdia na “ fon . ”
Emọ rẹ ayen vwiẹre eje je “ fon , ” ọtiọyena Ọghẹnẹ je vwẹrote ayen .
Pọl da je ta : “ Aye , mavọ wo ru riẹn sẹ owẹ ri che sivwi ọshare wẹn ?
Ọshare , mavọ wo ru riẹn sẹ owẹ ri che sivwi aye wẹn ? ”
( 1 Kọr . 7 : 16 ) Ikoko rẹ Iseri rẹ Jihova buebun vwo ihwo re rọvwọnre ra da mrẹ nẹ ọ rọ dia Oseri na toroba ‘ usivwin ’ rẹ ọrivẹ rọyen ro jẹ Oseri ẹdia jovwo .
15 , 16 . ( a ) Uchebro vọ yen Baibol na vwọ kẹ eya rẹ eshare rayen dia idibo rẹ Ọghẹnẹ - ẹ ?
( b ) Die yen ẹdia rẹ Onenikristi siẹrẹ “ ọ ro segbuyota - a na da guọnọ nẹ ọye hẹriẹ ” ?
Ọyinkọn Pita vwẹ uchebro nana vwọ kẹ eya re dia Inenikristi nẹ ayen vwomakpotọ kẹ eshare rayen , “ rere otu evo , ri se ota na gbuyota - a dede , a sa vwi fiki rẹ uruemu rẹ eya na ku ayen rhẹriẹ , siẹ rẹ ayen da mrẹ eyere esiri rẹ ovwan kugbe ọfanrhiẹ rẹ ovwan sioma nu . ”
Ukperẹ aghwoghwo rẹ unu , aye na se ku ọshare rọyen rhẹriẹ rhe ẹga rẹ uyota womarẹ uruemu ri “ dẹndẹn bọrọ bọrọ , rọ ghare gangan vwẹ obaro rẹ Ọghẹnẹ . ” — 1 Pita 3 : 1 - 4 .
Kẹ , ọ rọ dia Oseri rẹ Jihova na - a da rha tanẹ ọyen guọnọ hẹriẹ oma nẹ ọrivẹ rọyen vwo ?
Baibol na da ta : “ Ẹkẹvuọvo ọ ro segbuyota - a na da guọnọ nẹ ọye hẹriẹ , e jovwo rọ hẹriẹ ; vwẹ oghẹrẹ ọtiọna na a sa gba ọshare na eyẹ aye na - a .
Kidie ufuoma Ọghẹnẹ se avwanre rhe . ”
( 1 Kọr . 7 : 15 ) Ọ diẹ ọnana mudiaphiyọ nẹ ọ rọ dia oniọvo na ko vwẹ uphẹn rọ vwọ rhoma rọvwọ - ọn , jẹ ọ je cha sa gba ọrivẹ rọyen na nẹ o jẹ ẹhẹriẹ - ẹ .
Ohẹriẹ na sa kẹ emerha rẹ ufuoma .
Ọ rọ dia oniọvo na ji se vwo iphiẹrophiyọ nẹ ọrivẹ rọyen na se rhivwin rhe orọnvwe na , ọ me je rhe dia odibo rẹ Jihova .
Wọ da tẹnrovi ekuakua rẹ ẹwẹn , ọnana se toroba omavwerhovwẹn rẹ orọnvwe wẹn ( Ni ẹkorota 17 )
Die yen dia orọnvwọn ẹsosuọ rẹ Inenikristi re rọvwọnre tẹnrovi ?
Avwanre hirharokuẹ “ ẹdẹ ebrabra , ” kidie “ oba rẹ ẹdẹ na ” yen avwanre de yerẹn na . ( 2 Tim .
3 : 1 - 5 ) Ẹkẹvuọvo , avwanre da gan vwọrẹ ẹwẹn , ọ cha chọn avwanre uko vwọ kẹnoma kẹ erharhe iruemu rẹ akpọ nana .
Pọl siri nẹ , “ ọke re bruru na rhe krẹ phihọ ; kẹ etinẹ yanran , jẹn otu ri vwo eya nure yeri kerẹsiẹ ra da mrẹ nẹ ayen vwori - i , . . . otu ri yere akpọ na kerẹsiẹ ra da mrẹ nẹ ayen yere - e . ” ( 1 Kọr .
7 : 29 - 31 ) Ọ diẹ Pọl tanẹ ihwo re rọvwọnre gba sen oghwa ro te ayen vwẹ orọnvwe na - a .
Ẹkẹvuọvo , fikirẹ oborẹ ọke na krẹ te ofori nẹ ayen phi erọnvwọn rẹ ẹwẹn phiyọ ẹdia rẹsosuọ . — Mat .
6 : 33 .
Diesorọ a sa vwọ tanẹ Inenikristi ji se vwo orọnvwe rọ vọnre vẹ omavwerhovwẹn ?
Dede nẹ ọke rẹ avwanre de yerẹn na vọnre vẹ edavwini , erọnvwe buebun je hra , avwanre se ru orọnvwe avwanre o de phikparobọ , je vọn vẹ omavwerhovwẹn .
Vwọrẹ imuẹro , iniọvo ri tinka mu idibo rẹ Jihova , re vwẹ uchebro rẹ Baibol na vwo ruiruo , ri rhiabọreyọ odjekẹ rẹ ẹwẹn ọfuanfon rẹ Jihova , sa sẹro rẹ “ emu rẹ Ọghẹnẹ ta kugbe nu . ” — Mak 10 : 9 .
[ 1 ] ( ẹkorota 5 ) E wene edẹ na .
[ 2 ] ( ẹkorota 13 ) Ni uyovwinrota na “ The Bible’s View on Divorce and Separation , ” vwẹ apẹndisi rẹ ọbe re se “ Keep Yourselves in God’s Love , ” rọhẹ aruẹbe 219 - 221 .
© 2016 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Aghọghọ rode herọ re vwo ghwoghwo ota vwẹ urhiọke vwẹ orhoma rẹ Urhie rẹ Danube !
Iniọvo nana re vọnre vẹ omavwerhovwẹn na ghwoghwo ota kẹ aye ọvo rọ nabọ vwo owenvwe rọ vwọ kerhọ vwẹ otorere rẹ Vigadó rọhẹ Budapest , Hungary
IGHWOGHWOTA
EKOBARO

IHWO RA VWẸ BAIBOL YONO
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
3 Ikuegbe rẹ Akpeyeren ​ — Ra Vwọ Kokẹ kẹ Vwẹ Omavwerhovwẹn
8 Orọnvwe — Ọtonphiyọ vẹ Ọdavwẹ Rọyen
13 Oborẹ Omavwerhovwẹn Sa Vwọ Dia Orọnvwe
Uyovwinrota ẹsosuọ na djekpahen ọtonphiyọ rẹ orọnvwe , Urhi rẹ Mosis ro shekpahọn , vẹ udje rẹ Jesu phiyotọ kẹ Inenikristi re rọvwọnre .
Uyovwinrota rivẹ na de rhe djunute oborẹ Baibol na ta kpahen owian ro te eshare vẹ eya .
18 Guọnọ Orọnvwọn rọ Ghanre Nọ Oro Shesheri
20 Wọ Mrẹ Ẹdia Wọ da sa Yan Obaro Vwọrẹ Ẹwẹn ?
25 Wọ Mrẹ Ọghanrovwẹ re Vwo Yono Ihwo Efa ?
Oma vwerhen avwanre kpahen ẹyan obaro rẹ iruo Uvie na .
Ẹkẹvuọvo , avwanre mrẹ ọnana kerẹ uphẹn re vwo ruiruo ẹga avwanre kpobarophiyọ ?
Mavọ avwanre sa vwọ yanphiaro , je chọn ihwo ra vwẹ Baibol yono uko vwo ru ọtiọyen ?
Diesorọ e vwo yono ihwo efa ?
Iyovwinreta nana djekpahen enọ eghanghanre nana .
30 ENỌ RẸ IHWO RI SE ẸBE AVWANRE NỌRE
31 IRUERU AVWANRE VWẸ ỌKE OBUKO
Wọ mrẹ ẹbẹre rẹ oro devure ?
Ihwo re mrẹrẹ re bunru - un .
Ẹkẹvuọvo , iduduru rẹ ihwo mrẹ orọnvwọn ọvo rọ ghanre nọ oro shesheri .
Ọyen aghwanre ro nẹ obọ rẹ Ọghẹnẹ rhe , rẹ “ a sa vwẹ oro dẹ - ẹ . ” — Job 28 : 12 , 15 .
VWẸ idjerhe vuọvo na , ihwo ri yono Biabol na pha kerẹ ihwo re guọnọ oro .
Ofori nẹ ayen wian gangan , nabọ hiẹ Baibol na rere ayen sa vwọ mrẹ aghwanre rọ pha ghanghanre .
Kerẹ ihwo ri yono Baibol na , die yen e se yono vwo nẹ idjerhe erha ra sa vwọ mrẹ oro ?
Vwẹ ẹro roro nẹ wọ yan vwẹ orhoma rẹ urhie , wọ da mrẹ orọnvwọn ọvo rọ pha kerẹ ubiukuta tutuno rọ nyavwaro fikirẹ ọnre na .
Wo vwo rhuẹn totọ no , wọ da mrẹ nẹ oro yen wọ mrẹre na , oma nabọ vwerhen owẹ dẹn .
Ọ hanvwe nẹ uyovwin rẹ agbuna , a je fobọ mrẹ - ẹ .
Vwọrẹ imuẹro , wọ cha nabọ ni asan na eje sẹ wọ cha mrẹ efa .
Vwẹ idjerhe vuọvo na , ọ sa dianẹ o vwo ẹdẹ ọvo rẹ Iseri rẹ Jihova vwo ghwoghwo ovuẹ rẹ iphiẹrophiyọ rọhẹ Baibol na kẹ wẹ .
Ọkiọvo wọ karophiyọ ọke ẹsosuọ wọ vwọ mrẹ uyono rẹ Baibol rọ nabọ te we ẹwẹn , kerẹ ọke ẹsosuọ wọ vwọ mrẹ odẹ rẹ Ọghẹnẹ , Jihova , vwẹ Baibol na .
( Une 83 : 18 ) Yẹrẹ , ọ sa dia ọke wo vwo yono nẹ wọ sa dia ugbeyan rẹ Jihova .
( Jems 2 : 23 ) Wọ da rhe mrẹvughe nẹ wọ mrẹ orọnvwọn ro yovwin nọ oro !
Wo de ji vwo owenvwe wo vwo yono erọnvwọn iyoyovwin efa .

Ọkiọvo , a sa mrẹ ukori rẹ imiro itete vwẹ orhoma rẹ urhie .
Vwẹ uvwre rẹ emeranvwe evo , ihwo re nabọ gbomavwra ẹguọnọ rẹ iro na se koko iro ra sa shẹ te idọla uriorin buebun .
Wọ vẹ Iseri rẹ Jihova vwọ ton uyono rẹ Baibol na phiyọ , wọ ghwa hepha kerẹ ohwo rọ hiẹ asan rẹ iro vọnre .
Wo vwo roro kpahen ẹkpo rẹ Baibol ọvuọvo , ọ nẹrhẹ erianriẹn wẹn kpahen Baibol na kodophiyọ .
Ọkieje wo vwo yono kpahen uyota rọhẹ Baibol na , ọ nẹrhẹ wọ riẹn oborẹ wo se vwo sikẹrẹ Jihova je sẹro rẹ oma wẹn vwevunrẹ ẹguọnọ rọyen vẹ iphiẹrophiyọ rẹ arhọ rẹ bẹdẹ . — Jems 4 : 8 ; Jud 20 , 21 .
Kirobo rẹ ohwo rọ guọnọ oro wian gangan rọ sa vwọ mrẹ na , wọ davwẹngba wẹn eje wọ vwọ riẹn iyono rẹ Baibol na ?
Kirobo rẹ ohwo gbẹrophiyotọ guọnọ iro vwẹ orhoma rẹ urhie , ọ sa dianẹ ọtiọyen wọ je nabọ guọnọ iyono eghanghanre rehẹ Baibol na .
Wọ rhe vwọ riẹn iyono rẹ Baibol evo nu , o de mu we vwọ vwomakpahotọ ji bromaphiyame . — Mat .
28 : 19 , 20 .
Ohwo rọ guọnọ iro sa je mrẹ vwẹ eragha evo .
Ẹbẹre rẹ eragha evo tiọyena se vwo iro buebun rọ sa nẹrhẹ a va oragha na rere obọ se vwo te iro na .
Ẹsosuọ , e se rhiẹromrẹ oro na vwevunrẹ oragha na - a .
Diesorọ ?
Kidie oragha evo se vwo umukori rẹ oro ro tumuku - u !
Dedena , ohwo rọ guọnọ na niro ghanghanre mamọ .
A je guọnọ ẹyan obaro siẹrẹ ohwo de vwo erianriẹn rẹ “ ebaghẹrẹ rẹ uyono ri Kristi ” nu . ( Hib .
6 : 1 , 2 ) Ọ guọnọ ẹgbaẹdavwọn e ki se yono erọnvwọn kpokpọ vwo nẹ uyono rẹ Baibol .
Kẹ , die wo se ru rere uyono romobọ wẹn sa vwọ vọn vẹ erere ọkieje , ọ da tobọ dianẹ o kriri wo yono Baibol na re ?
Vwo oruru wo vwo yono erọnvwọn kpokpọ .
Nabọ fuẹrẹn ẹkpo sansan .
Davwẹngba ọkieje , wọ cha mrẹ aghwanre vẹ odjekẹ re pha kerẹ iro rẹ ẹwẹn .
( Rom 11 : 33 ) Reyọ ẹbe ukoko na re herọ vwẹ ejajẹ wẹn vwo ru ehiahiẹ rere erianriẹn wẹn rẹ Baibol na se vwo kodophiyọ .
Nabọ hiẹ guọnọ odjekẹ vẹ ẹkpahọnphiyọ kẹ enọ wẹn ri shekpahen Baibol na .
Nọ iniọvo efa kpahen ẹkpo rẹ Baibol vẹ ẹbe ukoko na re chọn ayen uko jovwo re .
Vuẹ ihwo efa kpahen ẹkpo wọ je mrẹ vwẹ uyono romobọ wẹn .
Ọ diẹ e di vwo vwo erianriẹn yen dia ọdavwẹ wẹ - ẹn .
Ọyinkọn Pọl si avwanre orhọ nẹ , “ erianriẹn phuoma . ”
( 1 Kọr . 8 : 1 ) Ọtiọyena , jẹ ọ dia ọdavwẹ wẹn wọ vwọ vwomakpotọ je bọn esegbuyota wẹn ganphiyọ .
Ẹga orua rẹ ọkieje vẹ uyono romobọ cha chọn wẹ uko vwo yerin nene irhi rẹ Jihova je vwẹ ukẹcha kẹ ihwo efa .
Ọ rọ ma rho , oma cha vwerhen owẹ kidie wọ rhe mrẹ orọnvwọn rọ ghanre nẹ oro shesheri . — Isẹ 3 : 13 , 14 .
“ Wo mie se ọbe ọfuanfon na , kugbe eghwoghwo rẹ ota na , kugbe uyono . ” — 1 TIM .
4 : 13 .
UNE : 45 , 70
Die wo se ru vwọ yanphiaro vwọrẹ ẹwẹn ?
Mavọ wọ sa vwọ yanphiaro , jẹ oma rhọ wẹ - ẹ ?
Ewene vọ yen ofori nẹ wo ru rere ona aghwoghwo wẹn vwo yovwinphiyọ ?
1 , 2 . ( a ) Idjerhe vọ yen Aizaya 60 : 22 vwo ruẹgba nonẹna ?
( b ) Die yen a guọnọre vwẹ ukoko na asaọkiephana ?
“ UNUWEVWI ọvo ko hirhe phihọ ẹgborho . ”
( Aiz . 60 : 22 ) Eta nana ruẹgba vwẹ ẹdẹ rẹ oba nana .
Vwọrẹ uyota , vwẹ ukpe rẹ ẹga rẹ 2015 , ighwoghwota ri te 8,220,105 yen ruiruo rẹ Uvie na vwẹ akpọneje !
Ofori nẹ ẹbẹre rọ koba rẹ aroẹmrẹ yena djobọte Inenikristi ejobi , kidie Ọsẹ avwanre rọhẹ odjuvwu yen tare nẹ , “ Mẹvwẹ hẹ Ọrovwohwo na ; vwẹ ọke rọye ki Mi ruo kpata kpata . ”
Kerẹ ihwo rehẹ evunrẹ imoto rọ djẹ kpata kpata , avwanre mrẹ ẹyan obaro rode vwẹ iruo aghwoghwo na .
Die yen avwanre ruẹ kpahen ẹyan obaro nana ?
Avwanre davwẹngba avwanre eje vwo vwobọ vwẹ iruo na vẹ oruru kerẹ ighwoghwota rẹ Uvie na ?
Iniọvo buebun ghwobọphiyotọ kerẹ ọkobaro ọkieje yẹrẹ ọkobaro ubrọke .
Oma je vwerhen avwanre ra vwọ mrẹ iniọvo buebun ri kpo asan ra da ma guọnọ ukẹcha yẹrẹ ri vwobọ vwẹ ẹdia efa rẹ iruo ẹga na ?
Dedena , a je guọnọ iruiruo buebun .
Kukpe kukpe yen a mrẹ ikoko 2,000 kpokpọ .
Ọ da dianẹ ekpako 5 yen cha dia ikoko nana ọvuọvo , kọyen idibo rowian 10,000 yen che muwan vwọ kẹ ẹdia rẹ ọkpako kukpe kukpe .
Ọnana mudiaphiyọ nẹ ofori iniọvo eshare buebun vwọ yanmu iwan ra guọnọ mie idibo rowian .
Vwọba , ofori nẹ avwanre eje te eya te eshare , “ dje ebuo - ebuo phihọ vwẹ iruo rẹ Ọrovwohwo . ” — 1 Kọr .
15 : 58 .
3 , 4 .
Die yen ẹyan obaro rẹ ẹwẹn mudiaphiyọ kẹ wẹ ?
Se 1 Timoti 3 : 1 .
Ubiota rẹ Grik ra fan kpo “ pharhere ” na mudiaphiyọ ohwo vwọ rionma rere obọ rọyen vwo te orọnvwọn .
Pọl vwọ reyọ ota nana vwo ruiruo ọ da kanrunumuo nẹ ẹyan obaro rẹ ẹwẹn guọnọ ẹgbaẹdavwọn .
Vwẹ ẹro roro oniọvo ọshare ro roro kpahen oborẹ erọnvwọn cha dia vwọ kẹ vwevunrẹ ukoko rọyen .
Ọ sa dianẹ ọ ga kerẹ odibo rowian enẹna - a , dedena ọ riẹnre nẹ ofori nẹ o vwo iruemu rẹ Onenikristi .
Ẹsosuọ , o da davwẹngba o vwo muwan kẹ odibo rowian .
Ọke vwọ yanran na , o ji vwo ẹwẹn rọ vwọ ga kerẹ ọkpako .
Vwẹ ẹdia ivẹ na , ọ davwẹngba ro vwo yerin mu iwan ra guọnọ mie ohwo re vwo mu ẹdia vwẹ ukoko na .
Vwẹ idjerhe vuọvo na , iniọvo ri vwo owenvwe rẹ ayen vwọ ga kerẹ ekobaro , ihwo re ga vwẹ Bẹtẹl , yẹrẹ ihwo re bọn Eguan Ruvie je davwẹngba rayen eje vwọ wian kpahen ojẹ rayen na .
E jẹ a fuẹrẹn oborẹ Baibol na sa vwọ chọn avwanre uko vwọ yan obaro vwẹ ẹga rẹ uyota .
Idjerhe vọ yen ighene sa vwọ reyọ ẹgba rayen vwo ruiruo rẹ Uvie na ?
Ighene vwo ẹgba rẹ ayen se vwo ruiruo buebun vwẹ ẹga rẹ Jihova .
( Se Isẹ 20 : 29 . )
Ighene evo vwẹ Bẹtẹl wiowian vwẹ asan ra da teyẹn ẹbe .
Ighene buebun vwobọ vwẹ iruo rẹ ebabọn vẹ ẹroevwote rẹ Eguan Ruvie .
Oghwọrọ da phia vwẹ asan , ighene kuomakugbe iniọvo efa vwọ vwẹ ukẹcha kẹ ihwo rẹ oghwọrọ na phia kẹ .
Ekobaro buebun re dia ighene ji ghwoghwo iyẹnrẹn esiri na kẹ ihwo rẹ ejajẹ rayen vẹ e rẹ ejajẹ efa .
6 - 8 . ( a ) Mavọ yen eghene ọvo wene ẹro ro vwo nẹ ẹga rẹ Ọghẹnẹ , kẹ die yen nẹ obuko rọyen rhe ?
( b ) Mavọ yen avwanre sa vwọ davwen je “ mrẹ nẹ Ọrovwohwo yoma ” ?
Aphro herọ - ọ , avwanre riẹn ọghanrovwẹ rẹ ẹga ro nẹ otọ rẹ ẹwẹn rhe vwọ kẹ Ọghẹnẹ .
Ẹkẹvuọvo , ọ da rha dianẹ wo vwo ẹwẹn rẹ oniọvo ọvo re se Aaron ke vwo vwo ?
Dede nẹ orua rẹ Iseri rẹ Jihova yen o nurhe , ọ tare nẹ , “ Uyono ẹra vẹ iruo aghwoghwo na kẹ vwẹ omavwerhovwẹ - ẹn . ”
Ọ guọnọ ga Ọghẹnẹ vẹ aghọghọ , jẹ ọ rha riẹn oboresorọ oma vwo jẹ ẹvwerhọ - ọn .
Die yen o ruru ?
Aaron de rhi vwo uruemu ro vwo se Baibol na , ro vwo muegbe rẹ uyono , ji vwobọ vwẹ ayen .
Ma rho , kọ je nẹrhovwo kọke kọke .
Ẹguọnọ rọyen vwọ kẹ Jihova vwọ ganphiyọ na , ẹyan obaro rọyen kọ je rhe teyenphia .
Nẹ ọke yena rhe , ọ riavwerhen rẹ iruo sansan kerẹ iruo ọkobaro , ra vwọ vwẹ ukẹcha kẹ ihwo rẹ oghwọrọ phia kẹ , vẹ re vwo ghwoghwo vwẹ ẹkuotọ ọfa .
Asaọkiephana , Aaron ga kerẹ ọkpako , ọ je ga vwẹ Bẹtẹl .
Ẹro vọ yen o vwo ni ojẹ rọyen na ?
“ Me rhe ‘ davwe me da mrẹ nẹ Jihova yoma . ’
Fikirẹ ebruba rọyen , mi niro nẹ me riosa rọyen , ọtiọyena mi vwo ẹwẹn me vwọ vwẹ akpọ mẹ eje vwo ruiruo rọyen vọnvọn , ọnana je hwarhiẹ ebruphiyọ efa cha . ”
Ọbuine na da so : “ Ayen otu re guọnọ Ọrovwohwo emu esiri sa kare aye - en . ”
( Se Une Rẹ Ejiro 34 : 8 - 10 . )
Vwọrẹ uyota , Jihova ku ihwo re ga vẹ oruru phiyotọ - ọ .
Ra vwọ davwẹngba avwanre eje vwẹ iruo ẹga na , jẹ avwanre davwan , je “ mrẹ nẹ Ọrovwohwo yoma . ”
A da vwẹ ẹga ọsoso vwọ kẹ Ọghẹnẹ , avwanre che vwo omavwerhovwẹn ra mrẹ vwo dje - e .
9 , 10 .
Diesorọ o vwo fo nẹ wọ “ hẹrhẹ ” ?
Wọ vwọ davwẹngba wọ vwọ yanmu iwan wo bru kẹ oma , vwo uruemu ra vwọ “ hẹrhẹ . ”
( Maika 7 : 7 ) Jihova biẹcha idibo rọyen ọkieje , ọ da tobọ dianẹ ọ sa rhọnvwe nẹ ayen cha hẹrhẹ uphẹn rẹ ẹga evo yẹrẹ ewene vwẹ ẹdia rẹ akpeyeren evo .
O vuve rẹ ọmọ vwọ kẹ Ebraham , ẹkẹvuọvo Ebraham che vwo esegbuyota , je hẹrhẹ .
( Hib . 6 : 12 - 15 ) Dede nẹ ikpe evo wanre tavwen e ki vwiẹ Aizik , ẹwẹn rẹ Ebraham kuọrọnre - e , Jihova ji kuophiyotọ - ọ . — Jẹn .
15 : 3 , 4 ; 21 : 5 .
Ra vwọ hẹrhẹ ghwa lọhọ - ọ .
( Isẹ 13 : 12 ) E de roro kpahen obo re ku avwanre phiyotọ wan re , ọ cha nẹrhẹ ẹwẹn avwanre kuọrọn .
Ukperẹ ọtiọyen , o che yovwin a da vwẹ ọke na vwọ wian kpahen iruemu avwanre .
Jokaphiyọ idjerhe erha re se vwo ruo .
Iruemu vọ yen ofori nẹ avwanre vwo , kẹ diesorọ e vwọ ghanre ?
Vwo emamọ iruemu .
Womarẹ ese rẹ Baibol na vẹ re vwo roro kpahọn , e se vwo aghwanre , ẹruọ , ọhọ , erianriẹn , vẹ ẹgba rẹ iroro ro fiotọ .
A guọnọ iruemu tiọyen vwo mie ihwo re vwo mu ẹdia vwẹ ukoko na .
( Isẹ 1 : 1 - 4 ; Tai . 1 : 7 - 9 ) Vwẹ ẹbe ukoko na , avwanre mrẹ iroro rẹ Ọghẹnẹ kpahen ẹdia sansan .
Kẹdẹ kẹdẹ , e hirharokuẹ orhiẹn ro shekpahen erọnvwọn ra vwọ diotọ , irhuon vẹ osẹnvwe , igho , kugbe oyerinkugbe avwanre vẹ ihwo efa .
A da vwẹ obo re yono nẹ Baibol na vwo ruiruo , ke che brorhiẹn ri je Jihova .
Idjerhe vọ yen iniọvo ukoko na sa vwọ dia ihwo ra vwẹrosua ?
Dia ohwo ra vwẹrosua .
Owenẹ avwanre iniọvo eshare yẹrẹ eya , ofori nẹ a vwẹ ikabọ vwo mu iruo rẹ ukoko na vwọ kẹ avwanre - e .
Kerẹ osun , Nehemaya vwẹ ihwo vwo mu ẹdia sansan uvwre rẹ ihwo rẹ Ọghẹnẹ .
Amono yen o vwo mu ẹdia ?
Ihwo re djoshọ rẹ Ọghẹnẹ , ra je sa vwẹrosua . ( Neh .
7 : 2 ; 13 : 12 , 13 ) Ọtiọyen ọ je hepha nonẹna , a “ guọnọre nẹ imuidi na dia ihwo ra vwẹ ẹro so . ” ( 1 Kọr .
4 : 2 ) Omamọ uruemu se siomanẹ - ẹ . — Se 1 Timoti 5 : 25 .
Mavọ wọ sa vwọ vwẹrokere Josẹf siẹrẹ ihwo de gbeweku ?
Jẹ Jihova ru we fon .
Die wo se ru siẹrẹ ohwo de gbeweku ?
Ọkiọvo wọ sa rhuẹrẹ ẹghwọ na phiyọ kpakpata .
Jẹ ọke ọfa , ẹghwọ na se krotọ kidie avwanre guomariase .
Iniọvo rẹ Josẹf gbereku , ẹkẹvuọvo o phi ophu phiyọ evu - un .
E gun efian nyẹ , ji muo phiyọ uwodi ekueku .
Dedena , ọ vwẹ uphẹn kẹ Jihova nẹ o suon vwẹ ọke ebẹnbẹn nana .
Die yen nẹ obuko rọyen rhe ?
“ Ota rẹ Ọrovwohwo kọ davwọ ni ” yẹrẹ o de rhi ruo fon .
( Une 105 : 19 ) Edavwini yena vwọ wan nu , Josẹf de rhi muwan vwọ kẹ owian oghẹresan ọvo .
( Jẹn . 41 : 37 - 44 ; 45 : 4 - 8 ) Wọ vẹ ebẹnbẹn de muabọ , nẹrhovwo vwọ kẹ aghwanre , dje uruemu rẹ dẹndẹn phia womarẹ ota vẹ uruemu , yare ẹgba mie Ọghẹnẹ .
Jihova cha chọn wẹ uko . — Se 1 Pita 5 : 10 .
14 , 15 . ( a ) Diesorọ a vwọ “ sẹro ” rẹ ena rẹ aghwoghwo avwanre ?
( b ) Idjerhe vọ wo se vwo wene vwo nene ẹdia sansan ?
( Ni uhoho rẹsosuọ na vẹ ekpeti re se “ Wo Muegbe Wọ Vwọ Davwen Ona Ọfa ? ” )
Pọl da vuẹ Timoti : “ Wo mie se ọbe ọfuanfon na .
Sẹro rẹ oma wẹn kugbe uyono wẹn . ” ( 1 Tim .
4 : 13 , 16 ) Vwẹ ọke nana , Timoti ọwena rẹ aghwoghwo Uvie na .
Dedena , iruo aghwoghwo rọyen che muotọ siẹrẹ ọ da “ sẹro ” rẹ uyono rọyen .
O che se roro nẹ ihwo che nyo ovuẹ na siẹrẹ ọ da reyọ ona vuọvo vwo ruiruo - o .
Ọ sa vwọ ta ota ro che te ubiudu rẹ ihwo na , ko fori nẹ o wene ena rọyen vwo nene ọdavwẹ rẹ ihwo na .
Ofori nẹ e ji ru ọtiọyen .
Ọke buebun , avwanre mrẹ ihwo vwẹ uwevwi - in .
Vwẹ asan evo , a sa ro egodo vẹ ekogho re mu ogba riariẹ - ẹ .
Ọ da dia oka rẹ asan tiọyen wo de ghwoghwo , wọ sa davwen ena efa rẹ aghwoghwo na ?
Mavọ yen aghwoghwo rẹ azagba sa vwọ vọn vẹ erere ?
Aghwoghwo rẹ azagba , ọyen idjerhe oyoyovwin ọvo re se vwo ghwoghwo iyẹnrẹn esiri na .
Iniọvo buebun vwobọ vwẹ iruo nana , ayen je mrẹ erere no cha .
Ayen rhuẹrẹ ọke phiyọ rere ayen se vwo ghwoghwo ota vwẹ eki , asan rẹ ihwo da ro itreni vẹ imoto , asan ra da heha kugbe asan efa .
A sa vwẹ obo re phia , re vwo jiri ọmọ , yẹrẹ enọ ri shekpahen iruo rẹ ohwo na , vwọ ton otaẹtakuẹgbe phiyọ .
Ota na vwọ yanran na , oghwoghwota na se djunute ẹkpo rẹ Baibol ọvo rọ cha kpare urhurusivwe rẹ ohwo na .
Ẹkpahọnphiyọ rẹ ohwo na kọyen cha gbẹn idjerhe vwọ kẹ uyono rẹ Baibol .
17 , 18 . ( a ) Mavọ wo se vwo vwo uduefiogbere vwẹ aghwoghwo rẹ azagba ?
( b ) Diesorọ ẹwẹn rẹ Devid vwo jiri Jihova na vwọ dia obo re ghanre vwẹ iruo aghwoghwo na ?
Wọ da mrẹ bẹnbẹn wo vwo ru aghwoghwo rẹ azagba , wo jẹ oma rhọ wẹ - ẹ .
Eddie rọ dia ọkobaro vwẹ New York City , hirharoku ebẹnbẹn nana .
Ememerha na , o de rhi vwo uduefiogbere .
Die yen chọn rọ uko ?
Ọ da ta : “ Vwẹ ẹga orua avwanre , me vẹ aye mẹ ruẹ ehiahiẹ kpahen ẹkpahọnphiyọ rẹ enọ rẹ ihwo sa nọ .
Avwanre ji rhiabọreyọ iroroẹjẹ rẹ iniọvo efa . ”
Asaọkiephana , Eddie rhẹro rẹ aghwoghwo rẹ azagba ọkieje .
Ona vẹ uduefiogbere wẹn vwo yovwẹnphiyọ na , ihwo ke cha mrẹ ẹyan obaro wẹn .
( Se 1 Timoti 4 : 15 . )
Vwọba , wọ cha ghwa ujiri vwo rhe Ọsẹ avwanre rọhẹ odjuvwu kirobo rẹ Devid ruru , rọ vwọ so : “ Mi bruphihọ kẹ Ọrovwohwo vwẹ ọke ejobi ; ejiro rọye dia unu mẹ kọke kọke .
Erhi mẹ vwẹ Ọrovwohwo yan eyan ; jẹn ọ re kpokpo nyo re ọ ghọghọ . ”
( Une 34 : 1 , 2 ) Womarẹ iruo aghwoghwo wẹn , ihwo re hepha dẹndẹn na sa rhe mrẹ uyota na vughe .
Diesorọ oma vwọ vwerhen odibo rẹ Jihova dede nẹ o rhiẹromrẹ ebẹnbẹn sansan ?
Devid je so nẹ , “ Iruo wẹn ejobi cha vwẹ ẹkpẹvwẹ kẹ wẹ , E Ọrovwohwo , ihwo efuanfon wẹn ejobi ki bruba kẹ wẹ !
Ayen che gbe ikun rẹ urinrin rẹ uvie wẹn , kugbe ikun rẹ ogangan wẹn , re jẹ emọ rẹ ihwo riẹn uruemu rẹ ẹgba wẹn , kugbe erhuvwu rẹ urinrin rẹ uvie wẹn . ”
( Une 145 : 10 - 12 ) Iseri rẹ Jihova eje re fuevun kẹ , rhọnvwephiyọ eta yena .
Kẹ ọ da rha dianẹ ọga yẹrẹ ọghwo nẹrhẹ iruo wẹn shekpotọ vwo ?
Karophiyọ nẹ aghwoghwo wo ruẹ kẹ ihwo re vwẹrote we vẹ ihwo efa , vwẹ ujiri kẹ Ọghẹnẹ .
Wọ da hẹ uwodi fikirẹ esegbuyota wẹn , ọkiọvo wo ji se ghwoghwo ota siẹrẹ uphẹn de rhiephiyọ , ọnana je kẹ Jihova omavwerhovwẹn .
( Isẹ 27 : 11 ) Ọtiọyen ọ je hepha kẹ ohwo ro tinka mu ẹga na jẹ orua rọyen dia Iseri rẹ Jihova - a .
( 1 Pita 3 : 1 - 4 ) Tobọ vwẹ ọke ebẹnbẹn , wo se jiri Jihova , je yanphiaro .
20 , 21 .
Wo de vwo iruo efa vwẹ ukoko na , idjerhe vọ wọ sa vwọ dia ebruphiyọ vwọ kẹ ihwo ?
O muẹro nẹ Jihova che bruba kẹ wẹ siẹrẹ wọ da yanphiaro ọkieje .
Wo de ru ewene evo vwẹ akpeyeren wẹn , wo se vwobọ vwẹ iruo nana vọnvọn , iruo re vwo ghwoghwo ota na kẹ ihwo re guọnọ iphiẹrophiyọ .
Ẹyan obaro vẹ omaevwoze wẹn sa je hwarhiẹ erere gbidiki vwo rhe iniọvo na .
Fikirẹ omaevwokpotọ wẹn vwẹ ukoko na , wọ sa mrẹ ẹguọnọ , ọdavwaro , vẹ obicha rẹ idibo rẹ Jihova .
Avwanre eje sa yanphiaro vwẹ ẹga rẹ Jihova , owenẹ avwanre ga krẹre yẹrẹ e bromaphiyame obọ .
Ẹkẹvuọvo , mavọ yen Inenikristi re ga krẹre sa vwọ vwẹ ukẹcha kẹ ihwo kpokpọ vwọ yan obaro vwọrẹ ẹwẹn ?
E che yono uyovwinrota nana vwẹ uyono rọ vwọ kpahen ọnana .
ONIỌVO aye re se Venecia vwẹ Venezuela , da ta : “ Mi rorori nẹ me cha sa vwẹ ifonu vwo ghwoghwota - a . ”
Ẹkẹvuọvo , o de se ugbeyan rọyen ọvo , o de ghwoghwo ota kẹ .
Aye na de rhi vwo owenvwe ro vwo yono Baibol na , Venecia da vwẹ uyono rẹ Baibol vwo mu kẹ .
Aye nana ko rhi bromaphiyame .
Venecia da ta : “ Aghwoghwo rẹ ifonu ghene wian ! ”
Vwẹ Liberia , Peter vwo uruemu ro vwo ghwa ẹbe ukoko na kpo isikuru .
Emọ isikuru rọyen evo da mrẹ itrati re se Ighene — Die Ovwan Cha Vwẹ Akpeyeren Rovwan Ru ?
ayen da reyọ evo .
Peter de nene ayen gbikun nẹ itrati na rhe , ọ da nọ ayen : “ Die wọ cha vwẹ akpeyeren wẹn ru ? ”
Eghene ọshare ọvo da ta : “ Me guọnọ vwẹ akpọ mẹ vwọ ga Ọghẹnẹ . ”
Peter da rhe ton uyono rẹ Baibol phiyọ vẹ eghene na .
Fikirẹ ọga , aye gbe ọshare ọvo vwẹ Poland ruẹ aghwoghwo womarẹ ileta .
Ọshare ọvo da kpahenphiyọ ileta rayen , o de si : “ Oma vwerhen ovwẹ fikirẹ eta rẹ ọbọngan rẹ ovwan .
Aye mẹ vwo ghwu na , o te ẹgbukpe erha re , ukpe ọwanre na , ọmọshare mẹ de rhe ghwu vwẹ asidẹnti . ”
Uvwre rẹ ọke ọvo vwọ wan nu , aye ọvo de ji si rhe ayen : “ Ileta ovwan yen chọn wẹ uko vwọ mrẹ uyota na vughe .
Ẹgbukpe ivẹ wanre , asaọkiephana mẹvwẹ oniọvo . ”

“ Omamọ rẹ iji mi ji kẹ ovwan . ” — ISẸ 4 : 2 .
UNE : 93 , 96
Diesorọ a vwọ chọn ihwo ra vwẹ Baibol yono uko vwo vwo oruru ọgangan kpahen uyono romobọ ?
Mavọ a sa vwọ chọn ihwo kpokpọ uko vwo ghwoghwo ota kẹ ihwo efa ?
Diesorọ a vwọ davwẹngba vwo yono iniọvo eshare re sa dia ekpako vwẹ ukoko na ?
1 , 2 .
Diesorọ e vwo yono ihwo efa ayen se vwo ruiruo rẹ ukoko na ?
IRUO aghwoghwo rẹ Uvie na yen Jesu tẹnrovi .
Ẹkẹvuọvo , ọ je ghwọrọ ọke vwo yono ihwo efa ayen sa vwọ dia isuigegede vẹ iyono .
( Mat . 10 : 5 - 7 ) Dede nẹ Filip gbomavwra iruo aghwoghwo na , o ji yono emetẹ rọyen ẹne kpahen oborẹ ayen sa vwọ tẹn ona rẹ aghwoghwo na .
( Iruo 21 : 8 , 9 ) Mavọ yen uyono tiọyena ghanre te nonẹna ?
Vwẹ akpọneje , ihwo ri rhiabọreyọ uyota na buẹnphiyọ ọkieje .
Ofori ihwo kpokpọ re ji bruphiyame - e , vwọ riẹn ọghanrovwẹ rẹ uyono rẹ Baibol romobọ .
Ofori ayen je vwọ riẹn obo re ghwoghwo ota kẹ ihwo efa , ji yono ayen uyota na .
Vwẹ ukoko rẹ avwanre , ofori iniọvo eshare vwọ davwẹngba rere ayen se vwo muwan vwọ kẹ odibo rowian kugbe ọkpako .
Womarẹ “ omamọ rẹ iji , ” Inenikristi ri tedje sa chọn ihwo kpokpọ uko vwọ yanphiaro . — Isẹ 4 : 2 .
3 , 4 . ( a ) Idjerhe vọ yen Pọl vwo churu uyono rẹ Baibol si iruo aghwoghwo rọ vọnre vẹ erere ?
( b ) A ke sa vuẹ ihwo ra vwẹ Baibol yono kpahen uyono rẹ Baibol romobọ , die yen ofori nẹ avwanre ru ọkieje ?
Mavọ yen uyono rẹ Baibol romobọ ghanre te ?
A mrẹ ẹkpahọnphiyọ rẹ onọ nana vwẹ eta rẹ ọyinkọn Pọl si rhe Inenikristi rehẹ Kọlose .
Ọ de si : “ Avwanre rha ka vẹ ẹrhovwo ra nẹ kẹ ovwa - an , rere evun rẹ ovwan sa vwọ vọn vẹ erianriẹn [ rẹ Ọghẹnẹ ] , vẹ iroro rẹ [ ẹwẹn , NW ] na kugbe rere ovwan vwo vwo ẹruọ rẹ ota rọye , rere eyere rẹ ovwan vwo se fo kẹ Ọrovwohwo , re uruemu rẹ ovwan ejobi vwo se je rere ovwan vwo ru iruo esiri phia kugbe rere erianriẹn rẹ Ọghẹnẹ rẹ ovwan vwo bu . ” ( Kọl .
1 : 9 , 10 ) Erianriẹn ọgbagba tiọyena cha chọn Inenikristi rehẹ Kọlose uko , “ rere eyere rẹ [ ayen ] vwo se fo kẹ Ọrovwohwo . ”
Ọnana je cha nẹrhẹ ayen dje “ iruo esiri phia , ” ma rho vwevunrẹ iruo aghwoghwo na .
Ẹga rẹ avwanre se vwo fiotọ , ofori nẹ odibo rẹ Jihova vwo uruemu ro vwo yono Baibol na .
E jẹ a kọn ọnana phiyọ ẹwẹn rẹ ihwo ra vwẹ Baibol yono .
Bẹsiẹ a ke sa chọn ihwo efa uko vwọ mrẹ erere vwo nẹ uyono rẹ Baibol romobọ , ofori nẹ avwanre vwo imuẹro kpahen ọghanrovwẹ rọyen .
Vwọrẹ uyota , e jẹ avwanre vwo uvi rẹ uyono romobọ .
Ọtiọyena , gba nọ oma wẹn : ‘ Ohwo mi ghwoghwo ota kẹ da ta ota rọ vwọso uyono rẹ Baibol na yẹrẹ nọ vwẹ onọ rọ pha gangan , me sa vwẹ Baibol na vwọ kpahen kẹ ?
Mi de se kpahen oborẹ Jesu , Pọl vẹ ihwo efa chirakon vwẹ iruo aghwoghwo na , mi roro kpahen oborẹ akoechiro rayen se vwo djobọte ẹga me vwọ kẹ Jihova ? ’
Avwanre guọnọ erianriẹn vẹ uchebro rẹ Baibol na .
Avwanre da vuẹ ihwo efa kpahen erere rẹ avwanre mrẹ vwo nẹ uyono rẹ Baibol cha , o se mu ayen vwo yono Baibol na ayen me je mrẹ erere tiọyen .
Djunute iroroẹjẹ ọvo rẹ obo ra sa vwọ chọn ihwo kpokpọ uko vwo vwo uyono rẹ Baibol romobọ .
Wọ sa nọ nẹ , ‘ Mavọ mi se vwo yono ohwo me vwẹ Baibol yono obo re ruẹ uyono romobọ ọkieje ? ’
Ẹsosuọ , yono obo ro se vwo muegbe rẹ ọbe wo vwo yono .
Wọ sa vuẹ nẹ o se ẹkpo evo vwẹ apẹndisi rẹ ọbe re se What Does the Bible Really Teach ?
ji ni ẹkpo rẹ Baibol rehẹ evun rọyen .
Chọn uko vwo muegbe vwọ kẹ uyono re ruẹ vwẹ Ọguan Ruvie , vẹ ẹwẹn rọ vwọ kpahen phiyọ enọ .
Vuẹ nẹ o se ọbe Uwevwin Orhẹrẹ vẹ Awake ! eje .
Watchtower Library yẹrẹ Watchtower ONLINE LIBRARY da herọ vwẹ ejajẹ rọyen , wo se yono obo ra reyọ vwọ guọnọ ẹkpahọnphiyọ rẹ enọ ri shekpahen Baibol na .
Ukẹcha tiọyena sa nẹrhẹ ohwo wọ vwẹ Baibol yono na rhi vwo uyono romobọ rọ nabọ muotọ .
( a ) Mavọ wọ sa vwọ chọn ohwo wọ vwẹ Baibol yono uko vwo vwo ẹguọnọ rẹ Baibol na vwẹ ubiudu rọyen ?
( b ) Die yen ẹguọnọ rẹ Baibol na se mu ohwo tiọyena ru ?
Ọ diẹ avwanre cha gba ihwo vwo se yẹrẹ yono Baibol na - a .
Ukperẹ ọtiọyen , e jẹ a vwẹ erọnvwọn rẹ ukoko rẹ Jihova kẹ avwanre vwọ chọn ohwo ra vwẹ Baibol yono uko rere ẹguọnọ rọyen vwọ kẹ Baibol na vwo kodophiyọ .
Ọke vwọ yanran na , o se vwo ẹwẹn rẹ ọbuine na , rọ vwọ so : “ Vwọ kẹ vwẹ o yoma mi vwo si kẹrẹ Ọghẹnẹ ; me vwẹ Ọrovwohwo Ọghẹnẹ ru asan odjarhọ mẹ . ”
( Une 73 : 28 ) Ẹwẹn ọfuanfon rẹ Jihova se mu ohwo ro vwo ẹwẹn rẹ ọdavwaro tiọyena vwo ruiruo .
Idjerhe vọ yen Jesu vwo yono idibo rọyen vwọ dia ighwoghwota ?
( Ni uhoho rẹsosuọ na . )
Vwẹ ọbe rẹ Matiu uyovwin 10 , avwanre mrẹ iji rẹ Jesu vwọ kẹ iyinkọn 12 rọyen .
Ọ ta ota na reghe reghe - e , o di djunute ẹkpo evo kiriguo .
Idibo na nabọ kerhọ ọke rẹ Jesu vwo yono ayen oborẹ ayen ghwoghwo wan .
O vwo yono ayen nu , ayen de kpo iruo aghwoghwo na .
Rọ vwọ dianẹ ayen nabọ vwo oniso rẹ ena rẹ Jesu vwo ruiruo , o rhe kri ayen ke dia iyono rẹ Baibol re nabọ dia ewena - a . ( Mat .
11 : 1 ) Avwanre sa chọn ihwo ra vwẹ Baibol yono uko vwọ dia ighwoghwota re tẹn ona .
E jẹ e roro kpahen idjerhe ivẹ a sa vwọ chọn ayen uko .
8 , 9 . ( a ) Mavọ yen Jesu nene ihwo ta ota vwẹ iruo aghwoghwo na ?
( b ) Idjerhe vọ yen a sa vwọ chọn ighwoghwota kpokpọ uko vwọ vwẹrokere Jesu ?
Nene ihwo ta ota .
Ọke buebun , Jesu vuẹ ihwo kpahen Uvie na .
Kerẹ udje , o vwo omamọ otaẹtakuẹgbe vẹ aye ọvo vwẹ orhare rẹ Jekọp rọ kẹrẹ orere rẹ Saka .
( Jọn 4 : 5 - 30 ) O ji nene Matiu Livae rọ dia omiarhọghọ , ta ota .
Baibol na ghwa niyẹnrẹn obuebun kpahen otaẹtakuẹgbe nana - a , ẹkẹvuọvo o rhiabọreyọ edurhie rẹ Jesu rọ vwọ dia odibo rọyen .
Matiu vẹ ihwo efa nyo eta rẹ Jesu tare vwẹ orẹ re ruru vwẹ uwevwin rẹ Matiu . — Mat .
9 : 9 ; Luk 5 : 27 - 39 .
Vwẹ ọke ọfa , Jesu ta ota kẹ Nataniẹl kerẹ ugbeyan , ohwo rọ vwẹ ẹro ọchọchọ vwo nẹ ihwo rẹ Nazarẹt .
Ọ da nẹrhẹ Nataniẹl wene iroro rọyen .
O de rhi mu ẹwẹn kpahen iyono rẹ Jesu , rọ dia ohwo rẹ Nazarẹt .
( Jọn 1 : 46 - 51 ) Ọtiọyena , ofori nẹ e yono ighwoghwota kpokpọ oborẹ ayen sa vwọ vwẹ aghẹnghẹn vwọ ta ota kẹ ihwo kerẹ igbeyan .
Ighwoghwota tiọyena cha mrẹ aghọghọ siẹrẹ ihwo ri vwo ẹwẹn esiri de dje omavwerhovwẹn kpahen omamọ uruemu rayen .
10 - 12 . ( a ) Idjerhe vọ yen Jesu vwọ yanmu ihwo ri dje omavwerhovwẹn phia kpahen iyẹnrẹn esiri na ?
( b ) Mavọ a sa vwọ chọn ighwoghwota kpokpọ uko vwo ru ona rẹ aghwoghwo rayen yovwinphiyọ ?
Yanmu ihwo .
Ọke rẹ Jesu vwori vwọ kẹ iruo aghwoghwo na ghwe gro - on .
Dedena , ọ davwẹngba vwọ yanmu ihwo ri dje omavwerhovwẹn phia kpahen iyẹnrẹn esiri na .
Kerẹ udje , o vwo ọke ọvo rẹ Jesu vwo mudia evunrẹ okọ de yono ihwo .
O ji ru igbevwunu vwẹ ẹdẹ yena rọ vwọ nẹrhẹ Pita hwe iyerin buebun , ọ da vuẹ nẹ , “ Kẹ etinẹ yanran ku wo hwe iyeri rẹ ihwo . ”
Die yen nẹ obuko rẹ eta vẹ uruemu rẹ Jesu nana rhe ?
Pita vẹ igbeyan rọyen “ da yan jẹ emu na ejobi vwo , ayen de nene [ Jesu ] . ” — Luk 5 : 1 - 11 .
11 Nikodimọs , rọ dia ọvo usun rẹ ihwo ri chidia aguare rode na , de vwo ẹwẹn ro vwo nyo iyono rẹ Jesu .
Ọ guọnọ yono kpobarophiyọ , jẹ oshọ muo fikirẹ oborẹ ihwo cha ta siẹrẹ ayen da mrẹ rọ ta ota kẹ Jesu vwẹ azagba .
Jesu , ọyen ohwo rọ nuẹ ro ji nene ihwo ghwọrọ ọke kuẹgbe ; ọ vẹ Nikodimọs da vwoma vwẹ ason .
( Jọn 3 : 1 , 2 ) Die yen ikuegbe nana yono avwanre ?
Ọmọ rẹ Ọghẹnẹ rhuẹrẹ ọke phiyọ rọ vwọ bọn esegbuyota rẹ ihwo efa gan .
O rhe fo nẹ avwanre nabọ ghwọrọ ọke vwo rhivwin bru ihwo ra ji ru uyono rẹ Baibol ?
Ighwoghwota kpokpọ se ru ona rẹ aghwoghwo rayen yovwinphiyọ siẹrẹ e de nene ayen wian vwẹ iruo aghwoghwo na .
A sa chọn ayen uko vwọ jokaphiyọ ihwo ri dje omavwerhovwẹn phia , ọ da tobọ dianẹ ayen ghwe djephia ganga - an .
E se durhie ighwoghwota kpokpọ na nẹ i nene avwanre kpo orhivwinbrura vẹ uyono rẹ Baibol .
Uyono vẹ uduephiophiyawọ tiọna , cha nẹrhẹ ighwoghwota kpokpọ vwo ẹwẹn ayen vwọ yanmu ihwo rẹ ayen ghwoghwo kẹ , ji vwo iyono rẹ Baibol romobọ rayen .
Ayen ji che yono edirin vẹ erhiorin vwẹ iruo aghwoghwo na . — Gal . 5 : 22 ; ni ekpeti ro vwo uyovwinrota na , “ A Guọnọ Erhiorin . ”
13 , 14 . ( a ) Die wo rorori kpahen ihwo rehẹ Baibol na re vwoma rayen vwoze kẹ ihwo efa ?
( b ) Idjerhe vọ wo se vwo yono ighwoghwota kpokpọ vẹ ighene oborẹ ayen se vwo dje ẹguọnọ kẹ iniọvo na ?
Baibol na kanrunumu uphẹn avwanre vwori re vwo “ vwo ẹguọnọ kpahe imoni na ” ji gbe odibo kẹ ayen .
( Se 1 Pita 1 : 22 ; Luk 22 : 24 - 27 . )
Ọmọ rẹ Ọghẹnẹ siobọnu erọnvwọn eje , tobọ ji te arhọ rọyen , ro vwo gbe odibo kẹ ihwo efa . ( Mat .
20 : 28 ) Dọkas , ọyen “ oruẹse o ki rhe vwo uruemu esiri . ”
( Iruo 9 : 36 , 39 ) Meri , ọyen oniọvo aye vwẹ Rom , ro “ ru iruo gangan ” vwevunrẹ ukoko na .
( Rom 16 : 6 ) Mavọ yen a sa vwọ chọn ihwo kpokpọ uko vwọ riẹn ọghanrovwẹ ra vwọ chọn iniọvo uko ?
Yono ihwo kpokpọ ayen vwo dje ẹguọnọ kẹ iniọvo na ( Ni ẹkoreta 13 , 14 )
Iniọvo ri tedje se se iniọvo kpokpọ nene oma ọke ayen da ra mrẹ iniọvo re muọga yẹrẹ e re kpakore .
Ọ da dia obo ri shephiyọ , emiọvwọn se mu emọ rayen nene oma , ayen de kpo oka rẹ oyan tiọyena .
Ekpako na se vwo ọrhuẹrẹphiyotọ rẹ asan iniọvo re kpakore cha dia vẹ omamọ emu rẹ ayen cha re ; ekpako na sa guọnọ ukẹcha rẹ iniọvo na vwẹ ẹdia nana .
Enana idjerhe sansan rẹ ighene vẹ ihwo kpokpọ se vwo dje uruemu esiri phia kẹ ihwo efa .
Ọkpako ọvo vwo uruemu rọ vwọ kọn bru iniọvo re kpakore ra rehẹ ekogho ro de ghwoghwo ọke rọ da hẹ iruo aghwoghwo na .
Ọ da nẹrhẹ eghene ọshare ọvo ro nene wian mamọ mrẹvughe nẹ ofori e vwo dje ẹguọnọ kẹ kohwo kohwo rọhẹ ukoko na . — Rom 12 : 10 .
Diesorọ ọ vwọ ghanre nẹ ekpako vwo oniso kpahen ẹyan obaro rẹ eshare rehẹ ukoko na ?
Ọ vwọ dianẹ eshare yen Jihova vwo yono ukoko na , ofori iniọvo eshare yono oborẹ ayen sa vwọ dia ewena rẹ ota .
Wọ da dia ọkpako , wọ sa kerhọ kẹ odibo rowian ọke ro de muegbe rẹ ota rọyen ?
Womarẹ ukẹcha wẹn , o se ru ona rẹ eyono rọyen yovwinphiyọ . — Neh .
8 : 8 .
16 , 17 . ( a ) Die yen Pọl ru kpahen ẹyan obaro rẹ Timoti ?
( b ) Mavọ yen ekpako na sa vwọ nabọ yono eshare re sa dia ekpako vwẹ ukoko na ?
A guọnọ ekpako vwẹ ukoko na mamọ , ihwo ri ji che ruiruo nana je guọnọ uyono rẹ ọkieje .
Pọl vwọ vuẹ Timoti obo re yono eshare nana wan , ọ da ta : “ Wẹ , ọmọ mẹ , gba gan oma vwẹ ẹserọphẹ rọ herọ vwẹ evun ri Kristi Jesu , obo ru wo nyo mie vwe vwẹ irharo rẹ iseri buebu gba vwẹ ayen yono ihwo ri vwo esegbuyota re je sa vwẹ ayen yono ihwo efa rhe . ”
( 2 Tim . 2 : 1 , 2 ) Timoti yono mie ọkpako rọ je dia ọyinkọn . Ọ da reyọ ena ro yono mie Pọl na vwo ruiruo aghwoghwo na vẹ iruo rẹ ega na efa . — 2 Tim .
3 : 10 - 12 .
Pọl tare nẹ ọyen che yono Timoti siẹrẹ ọyen de vwo ọke - e .
Ọ reyerọ nene oma vwẹ owian na .
( Iruo 16 : 1 - 5 ) Ekpako sa vwẹrokere Pọl siẹrẹ ayen da reyọ idibo rowian ri tedje nene oma ọke rẹ ayen da kọn brẹ iniọvo na ra .
Ọnana cha nẹrhẹ iniọvo eshare na nabọ mrẹ esegbuyota , odirin , ẹguọnọ vẹ ona rẹ uyono ra guọnọ mie ekpako .
O ji che toroba eyono rẹ eshare re cha dia isuigodẹ rẹ “ uchuru rẹ Ọghẹnẹ ” vwẹ ọke rọ cha obaro na . — 1 Pita 5 : 2 .
Diesorọ ọ vwọ ghanre nẹ e yono ihwo efa vwẹ ẹga rẹ Jihova ?
Re vwo yono ihwo , dia obo re ghanre mamọ kidie uphẹn sansan rhiephiyọ vwẹ ẹga rẹ Jihova .
A sa je vwẹ udje rẹ Jesu vẹ Pọl phiyotọ kpahen eyono rẹ ihwo vwo ruiruo nonẹna .
Jihova guọnọre nẹ idibo rọyen nonẹna , dia ihwo ra nabọ yono vwọ kẹ iruo ro te ayen vwẹ ukoko na .
Ọghẹnẹ kẹ avwanre uphẹn ra vwọ chọn ihwo uko vwo vwo ena rẹ ayen vwo ruiruo rẹ ukoko na .
A guọnọ uyono tiọyena mamọ , ọ je dia ọ rẹ okpakpa , ma rho vwẹ ọke nana rẹ akpọ na vwo miovwẹnphiyọ na , ra je vwọ mrẹ uphẹn sansan re de se ruiruo aghwoghwo na .
Diesoro e vwo vwo imuẹro nẹ ẹgbaẹdavwọn avwanre vwo yono ihwo efa vwẹ ẹga rẹ Jihova cha ghwa erere rhe ?
Vwọrẹ uyota , eyono rẹ ihwo guọnọ ọke vẹ ẹgbaẹdavwọn .
Ẹkẹvuọvo , Jihova vẹ Ọmọ ọghanghanre rọyen na che bicha avwanre , je kẹ avwanre aghwanre ra guọnọre vwọ kẹ uyono tiọyena .
Oma cha vwerhen avwanre ra vwọ mrẹ ihwo rẹ avwanre vwẹ ukẹcha kẹ nẹ ayen ‘ wian je pharha ’ vwẹ iruo ẹga na .
( 1 Tim . 4 : 10 ) E jẹ avwanre dia ihwo re yanphiaro ọkieje vwevunrẹ ẹga rẹ Jihova .
[ 1 ] ( ẹkorota 7 ) Enana ẹkpo evo rẹ Jesu ta ota kpahen : ( 1 ) Ghwoghwo iyẹnrẹn esiri rẹ Uvie rẹ Ọghẹnẹ .
( 2 ) Vwo ọdavwaro kpahen ọrhuẹrẹphiyotọ rẹ Ọghẹnẹ .
( 3 ) Wọ vẹ ohwo ro vwo uwevwin na phraphro - o .
( 4 ) Vwẹroso Ọghẹnẹ , ihwo da vwọso wẹ .
( 5 ) Wo jẹ osho mu we - e .
[ 2 ] ( ẹkorota 9 ) Ọbe re se Benefit From Theocratic Ministry School Education , aruẹbe 62 - 64 , vwo iroroẹjẹ re sa chọn avwanre uko vwọ riẹn obo re nene ihwo ta ota wan vwẹ iruo aghwoghwo na .
[ 3 ] ( ẹkorota 15 ) Ọbe re se Benefit From Theocratic Ministry School Education , aruẹbe 52 - 61 , djekpahen iwan ra guọnọre ohwo ke sa dia ọwena rẹ ota .
Ofori nẹ ighwoghwota kpokpọ riẹn nẹ ayen guọnọ erhiorin vwẹ iruo aghwoghwo na .
Oniọvo ọshare ọvo vwẹ Ghana da vwẹ ímagazini kẹ eghene ọvo , eghene na da mrẹ , ko siomanẹ .
O ru ọnana vwẹ idughwrẹn evo .
Ọmọke vwọ wan nu , ọ da rhe mrẹ , ẹkẹvuọvo , eghene na davwẹngba o vwo phi oba phiyọ uyono na .
Ọke rẹ oniọvo na vwọ vuẹ kpahen uyono rẹ Baibol , ọ da rhọnvwe .
Nẹ ọke yena yanran , o rhe siomanu ọfa - a .
Emeranvwe evo vwọ wan nu , eghene na de rhi bromaphiyame vwẹ osikoko ọvo .
Johannes Rauthe vwẹ iruo aghwoghwo na , ọkiọvo omarẹ ukpe 1920 fiẹ 1929
Irueru Avwanre Vwẹ Ọke Obuko
“ A CHA sa vwẹ ifovwin awanre na eje vwo dje ọnana rọ phia vwẹ Europe na - a . ”
Ọtiọyen Uwevwin Orhẹrẹ rẹ September 1 , 1915 , ọ rẹ oyibo , djisẹ rẹ ofovwin akpọeje rẹsosuọ na re phiri vwẹ omarẹ ẹkuotọ 30 .
Fikirẹ obo rọ gan te , Uwevwin Orhẹrẹ na da ta : “ Ọnana kọ rhe dia eshegberudio vwọ kẹ iruo rẹ [ Uvie ] na , ma rho vwẹ Germany vẹ France . ”
Vwẹ ọke rẹ ofovwin nana , Emọ - uyono rẹ Baibol na ghwa nabọ vwo ẹruọ rẹ oborẹ Baibol na yono kpahen re vwo jẹ ẹbẹre ọvo rẹ akpọ na ẹdia - a .
Ẹkẹvuọvo , ayen muegbe ayen vwo ghwoghwo iyẹnrẹn esiri na .
Fikirẹ oruru ro vwo kpahen iruo rẹ Uvie na , Wilhelm Hildebrandt de durhie buebun rẹ ọbe re se The Bible Students Monthly vwẹ ejajẹ rẹ French .
A riẹnrẹ vwẹ France kerẹ oghwoghwota ọkieje - e , isodje rẹ Germany ọyen a riẹnrẹ phiyọ .
Ọshare nana re niri kerẹ ọvweghrẹ na , ku ewun rẹ isodje phiyọ jẹ o ghwoghwo ovuẹ rẹ ufuoma na vwọ kẹ ihwo re wanvrẹ .
Ileta sansan ra mrẹ vwẹ Uwevwin Orhẹrẹ na djerephia nẹ Emọ - uyono efa vwẹ Germany ji vwo owenvwe ayen vwo ghwoghwo iyẹnrẹn esiri dede nẹ ayen isodje .
Oniọvo Lemke rọ dia isodje rẹ urhie , niyẹnrẹn rẹ igbeyan rọyen iyorin re jehẹ iruo na ri vwo omavwerhovwẹn kpahen iyẹnrẹn esiri na .
O de si : “ Vwevunrẹ okọ nana dede , me mrẹ ebruba rọ hwarhiẹ ujiri rhe Jihova . ”
Georg Kayser kpo ofovwin na kerẹ isodje , o de rhe rhivwin rhe kerẹ odibo rẹ Ọghẹnẹ rẹ uyota na .
Die yen phiare ?
Ọ mrẹ ẹbe rẹ Emọ - uyona na ọvo , o de rhiabọdede ovuẹ rẹ uyota na , ọ da je dobọ rẹ ofovwin ji .
Iruo ro churobọ si ofovwi - in , kọyen o ruẹ .
Ofovwin na vwọ wan nu , ọ da ga kerẹ ọkobaro vwẹ ikpe buebun .
Dede nẹ Emọ - uyono na ghwa nabọ vwo ẹruọ rẹ obo ro mudiaphiyọ re vwo jẹ ẹbẹre ọvo rẹ akpọ na ẹdia - a , iruemu rayen nabọ fẹnẹ e rẹ ihwo ri rhiabọdede ofovwin .
Isun rẹ akpọ na vẹ ilori ẹga vwo titi ofovwin yen , Emọ - uyono na tinka mu “ Ọmọ rẹ ovie rẹ Ufuoma ” na . ( Aiz .
9 : 6 ) Dede nẹ ayen ghwa kẹnoma kare kare - e , ayen nabọ vwo imuẹro ọgangan kpahen eta rẹ ọvo usun rayen re se Konrad Mörtter tare : “ Me mrẹvughe phephẹn vwo nẹ Ota rẹ Ọghẹnẹ rhe nẹ , ofori Onenikristi vwo hwe ohwo - o . ” — Eyan .
20 : 13 .
*
Hans Hölterhoff reyọ imitrọku nana vwo ghwoghwo The Golden Age
Urhi rẹ Germany tare nẹ kohwo kohwo eje yen vwomaba ofovwin na , ọtiọyena Emọ - uyono rẹ Baibol na re vrẹ 20 da sen nẹ ayen dia isodje - e .
E se evo erhuẹ , kerẹ Gustav Kujath re mu kpo asan re de sivwin erhuẹ , jẹ e se ihunvwun phiyọ oma rọyen .
Hans Hölterhoff je sen , e muro kpo uwodi , ọ da je sen kiruo kiruo ro churobọ si ofovwin .
Isodje na da gba abọ vẹ awọ rọyen koko , te ẹdia rẹ i de rhi ghwu .
Ayen vwọ mrẹ nẹ ọ je yọnre gan , isodje na de guegue nẹ e muo ra teyen hwe .
Dedena , oniọvo Hans sẹro rẹ ọyọnregan rọyen vwẹ ọke rẹ ofovwin na eje .
Iniọvo efa re ji se ro isodje na , senre nẹ ayen che se mu ihwunu - u , jẹ ayen sa wiowian ro churobọ si ofovwin .
* Johannes Rauthe brorhiẹn yena , e de muo ra wiowian vwẹ asan rẹ itreni djẹ wan .
A kẹ Konrad Mörtter owian vwẹ họspito ọvo , Reinhold Weber da rha wian kerẹ inọsu .
Oma vwerhen August Krafzig mamọ kidie owian rọyen dia ọ rẹ e de kpo obaro ofovwi - in .
Emọ - uyono nana vẹ efa brorhiẹn ayen vwọ ga Jihova fikirẹ ẹguọnọ vẹ evun - ẹfuọn ayen vwo kpahọn .
Fikirẹ uruemu re Emọ - uyono na vwẹ ọke ofovwin na , isodje na rhe jẹ ayen wẹ - ẹn .
Vwẹ ikpe re vwọ kpahọn , Emọ - uyono na guẹdjọ sansan fikirẹ iruo aghwoghwo rayen .
A sa vwọ chọn ayen uko , oghọn ukoko rọhẹ Germany da vwẹ akon iruo rọvwẹrote eta ri shekpahen urhi vwo mu vwẹ Bẹtẹl rọhẹ Magdeburg .
Ememerha na , Iseri rẹ Jihova da fuẹrẹn ẹruọ rayen kpahen re vwo jẹ ẹbẹre ọvo rẹ akpọ na ẹdia .
Ofovwin akpọeje rivẹ vwọ tonphiyọ , ayen de mudia kokoroko vwọ sen iruo rẹ isodje kare kare .
Ọ da nẹrhẹ e ni ayen kerẹ evweghrẹn rẹ ẹkuotọ rẹ Germany , ayen de ji rhiẹromrẹ omukpahen ọgangan .
Ẹkẹvuọvo , ọyena cha dia uyovwinrota ra cha vwọphia ọke rọ cha obaro na vwẹ ẹbẹre nana , “ Irueru Avwanre Vwẹ Ọke Obuko . ” — Irueru avwanre vwẹ ọke obuko vwẹ Central Europe .
Se ikuegbe rẹ Emọ - uyono rẹ Baibol na rehẹ Britain vwẹ ọke rẹ Ofovwin Akpọeje I , vwẹ uyovwinrota na “ From Our Archives — They Stood Firm in an ‘ Hour of Test ’ ” rọhẹ Uwevwin Orhẹrẹ rẹ May 15 , 2013 , ọ rẹ oyibo .
A rhọnvwephiyọ iroroẹjẹ nana vwẹ Ukori VI rẹ iyovwinreta na Millennial Dawn ( 1904 ) kugbe The Watch Tower rẹ August 1906 rẹ Germany .
Zion’s Watch Tower rẹ September 1915 da rhoma fuẹrẹn iroroẹjẹ nana , o de ji brorhiẹn nẹ Emọ - uyono rẹ Baibol na kẹnoma kẹ iruo ro churobọ si isodje kare kare .
Ẹkẹvuọvo , uyovwinrota nana vwomaphia vwẹ ọ rẹ Germany na - a .
Ọnana usun rẹ erọnvwọn evo rẹ ivwighrẹn rẹ Jesu guọnọ vwọ yọnrọn vẹ idibo rọyen .
Urhi rẹ Mosis na ji urhi sansan kpahen orufon rẹ ugboma vwẹ ẹdia kerẹ ame oma yẹrẹ afe , ọga rẹ oti vẹ orivwin rẹ ohworakpọ kugbe ọ rẹ eranvwe .
Ọ je vwẹ odjekẹ phia kpahen obo re ru orufon na wan .
Ọ sa dianẹ womarẹ izobo , ẹhworhẹ , yẹrẹ ẹfẹnrẹn rẹ ame . — Liv . , iyovwin 11 - 15 ; Ukeri , uyovwin 19 .
Iyono rẹ Ju na fuẹrẹn ibieta rẹ irhi na eje .
Iyẹnrẹn ọvo djerephia nẹ kemu kemu ro se gbe oma rẹ ohwo ẹgua yen ayen nọ enọ kpahan , “ enọ ri shekpahen orọnvwọn ro te oma rẹ ohwo na , obo ro se vwo te ihwo efa oma vẹ obo rọ sa hrabọ te , erọnvwọn rehẹ uwevwin na ro se gbe ẹgua vẹ e re sa vrabọ rẹ ẹgua , kugbe obo re ru orufon na wan vẹ erọnvwọn ra guọnọre . ”
Ivwighrẹn rẹ Jesu da nọ nẹ , “ Die idibo wẹn gbe yọnre iruemu re ekpako na - a , rẹ ayen gbe hworhẹ abọ tavwẹ rẹ ayen ke ria emu - u ? ”
( Mak 7 : 5 ) Ọ diẹ ọghanrovwẹ ra vwọ hworhẹ abọ tavwen a ke riemu yen ayen ta ota kpahan na - a .
Kerẹ ẹkuruemu , iyono nana guọnọre nẹ e ku ame phiyọ obọ rayen tavwen ayen ke riemu .
Iyẹnrẹn re djunute nanayen da je ta : “ Ayen ji siufi rẹ oka rẹ omoze ra hworhẹ abọ na phiyọ , oka rẹ ame ra vwọ hworhẹ abọ na , ohwo ro ku ame na , vẹ asan rẹ ame na te vwẹ abọ na . ”
Jesu kpokpo oma rọyen kpahen irhi rẹ ihworakpọ nana - a .
Ọ da vuẹ iyono rẹ Ju rẹ ẹgbukpe uriorin ẹsosuọ na : “ Uyota Aizaya ghine mraro kpahe ovwan imeru na , kirobo re siro nẹ , Ihwo nana vwẹ unu mu ọghọ kẹ vwẹ , ẹkẹvuọvo yẹ udu rayen sheri ke vwẹ [ Jihova ] .
Ẹkẹvuọvo ayen de ga vwẹ ghevweghẹ . Ayen yono uyono kugbe uruemu rẹ ihwo .
Ovwan gbobọnyẹ urhi rẹ Ọghẹnẹ , wa yọnre uruemu rẹ ihwo gan . ” — Mak 7 : 6 - 8 .
Iyovwinreta
Avwanre Eje Guọnọ Uchebro 3
Oborẹ Ọghẹnẹ Vwọ kẹ Avwanre Uchebro 3


Uchebro Vwẹ Ọke rẹ Ebẹnbẹn 5
Die Yen Baibol na Tare ?
32 “ Wo Jẹn Abọ Rhọ Wẹ - ẹn ”
Họnre Ọkieje Vwọ kẹ Ebruphiyọ rẹ Jihova

Irhuon vẹ Osẹnvwe Wẹn Vwẹ Ujiri kẹ Ọghẹnẹ ?

Ighene , Ovwan Bọn Esegbuyota Ovwan Gan
Emiọvwọn , Ovwan Chọn Emọ Ovwan Uko Vwọ Bọn Esegbuyota Rayen


“ Wo jẹn abọ rhọ wẹ - ẹn . ” — ZẸF .
3 : 16 .
UNE : 81 , 32
Idjerhe vọ yen Jihova vwo ru abọ rẹ Mosis , Asa , vẹ Nehemaya gan ?
Mavọ yen Jihova vwo ruẹ abọ avwanre gan nonẹna ?
Idjerhe vọ yen avwanre se vwo ru abọ rẹ iniọvo avwanre gan ?
1 , 2 . ( a ) Erhọ yen ebẹnbẹn evo rẹ avwanre hirharokuẹ nonẹna , kẹ die yen nẹ obuko rayen cha ?
( b ) Imuẹro vọ yen Aizaya 41 : 10 , 13 vwọ kẹ avwanre ?
ONIỌVO aye ọvo rọ dia ọkobaro ọkieje , ọshare rọyen je dia ọkpako , da ta : “ Dede nẹ mi ruiruo rẹ ẹga na vọnvọn , mi ji nene ẹnwan muabọ ikpe buebun rhire na .
Ọ djẹ vwẹ ovwerhẹn , o djobọte omakpokpọ mẹ kugbe oborẹ mi nene ihwo efa yerẹn wan , ọkiọvo oma ko ru vwe ughwughwu . ”
Wo se vwo ẹruọ rẹ oborẹ oma ruẹ oniọvo nana ?
Ọ da ohwo nẹ akpọ rẹ Eshu nana vwo erọnvwọn buebun ri keke avwanre , re nẹrhẹ avwanre ro ẹnwan e me je nẹrhẹ ẹwẹn avwanre kuọrọn .
E se vwo dje ufi ra gba si okọ , rere ọ vwọ domaji vwẹ asan ọvo .
( Isẹ 12 : 25 ) Die yen sa nẹrhẹ wo vwo ẹwẹn yena ?
Ọ sa dia ughwu rẹ ohwo wo vwo ẹguọnọ kpahen , ọga ọgangan , uweren ọgangan , yẹrẹ omukpahen .
Ẹnwan rẹ erọnvwọn nana sa nẹrhẹ oma rhọ wẹ .
Ọ sa tobọ nẹrhẹ aghọghọ wẹn vawabọ .
Ẹkẹvuọvo , vwo imuẹro nẹ Ọghẹnẹ muegbe rọ vwọ chọn wẹ uko . — Se Aizaya 41 : 10 , 13 .
3 , 4 . ( a ) Idjerhe vọ yen Baibol na vwẹ “ abọ ” vwo ruiruo wan ?
( b ) Die yen sa nẹrhẹ abọ rhọ avwanre ?
Ọke buebun , Baibol na reyọ ẹbẹre sansan rẹ ugboma na vwo djisẹ rẹ erọnvwọn evo .
Kerẹ udje , o djunute abọ na abọ buebun .
Re vwo ru abọ rẹ ohwo gan se mudiaphiyọ re vwo phiuduphiyawọ rẹ ohwo , ra vwọ kpuriẹn phiyọ ohwo kugbe re vwo muegbe rẹ ohwo vwọ kẹ owian . ( 1 Sam .
23 : 16 ; Ẹzra 1 : 6 ) O ji se mudiaphiyọ re vwo vwo iphiẹrophiyọ kpahen obaro na .
Ọke buebun , abọ vwọ rhọ ohwo se mudiaphiyọ ohwo rẹ ẹwẹn rọyen kuọrọnre , ohwo rẹ ofu dje , yẹrẹ ohwo ro vwo iphiẹrophiyọ - ọ .
( 2 Ikun 15 : 7 ; Hib . 12 : 12 ) Iroro rẹ ughwu se tobọ rhe ohwo na .
Wo de hirharoku ẹdia rẹ akpeyeren rọ nẹrhẹ oma rhọ wẹ vwọrẹ ugboma , iroro , yẹrẹ ro djobọte ẹdia rẹ ẹwẹn wẹn , tivọ wọ da sa mrẹ uduefiogbere wọ guọnọre ?
Die yen sa kẹ wẹ ẹgba wo vwo chirakon ji vwo aghọghọ ?
( a ) Die yen sa phia kẹ avwanre ọkiọvo fikirẹ ebẹnbẹn , kẹ die yen a karophiyọ ?
( b ) Die yen a cha fuẹrẹn asaọkiephana ?
Se Zẹfanaya 3 : 16 , 17 .
Ukperẹ oshọ vwo mu avwanre , ẹwẹn avwanre me je kuọrọn kerẹ ohwo rẹ abọ rhọ , Ọsẹ avwanre Jihova durhie avwanre nẹ ‘ a vwẹ ẹnwan avwanre eje vwọ ya . ’
( 1 Pita 5 : 7 ) A sa karophiyọ oborẹ Ọghẹnẹ vuẹ ihwo rẹ Izrẹl , nẹ ‘ obọ ọgangan rọyen na krẹnọ - ọ , ro de je sivwo ’ idibo rọye - en .
( Aiz . 59 : 1 ) Avwanre cha fuẹrẹn idje erha rehẹ Baibol na ri dje owenvwe vẹ ẹgba rẹ Jihova vwori rọ vwọ chọn ihwo rọyen uko vwo ru ọhọre rọyen dede nẹ ayen hirharokuẹ ebẹnbẹn sansan .
Jokaphiyọ oborẹ idje nana sa vwọ bọn wẹ gan .
6 , 7 .
Die yen ophikparobọ rẹ ihwo rẹ Izrẹl na yono avwanre ?
Emọ rẹ Izrẹl vwo nẹ eviẹn vwẹ Ijipt nu , o rhe kri - i , ihwo rẹ Amalẹk da rhe vwọso ayen .
Vwo nene odjekẹ rẹ Mosis , Joshua rọ dia ohwo vẹ uduefiogbere , de sun isodje rẹ Izrẹl kpo ofovwin na .
Vwẹ ọke yena , Mosis , Erọn vẹ Họ de kpo enu ugbenu ọvo re chidia rere ayen sa vwọ nabọ mrẹ ofovwin na .
Ọnana ko mudiaphiyọ nẹ oshọ rẹ ofovwin na mu ayen ?
Ẹjo , kakaka !
Mosis da vwẹ ona ọvo vwo ruiruo ro toroba ophikparobọ rayen .
Mosis da kpare abọ rọyen vẹ ọkpọ rẹ Ọghẹnẹ rẹ uyota na kpenu .
Ọke rọ da kpare abọ na kpenu , Jihova kọ nẹrhẹ emọ rẹ Izrẹl phiẹkparobọ .
Ẹkẹvuọvo , abọ da rhọ Mosis re , o de phi abọ phiyotọ ihwo rẹ Amalẹk ki rhe phiẹkparobọ .
Ọtiọyena , ayen rhe hwe ọke - e , Erọn vẹ Họ “ de mu oragha vwọ obotọ rọye [ Mosis ] , o de tidia enu rọye , Erọn vi Họ da kpare abọ rọye kpenu , ọvo ẹbẹre nana , ọvo ẹbẹre rivẹ ; ọtiọye abọ rọye da kpọvi re te ọke rẹ ọnre vwọ ro otọ . ”
Womarẹ ogangan rẹ Ọghẹnẹ , ihwo rẹ Izrẹl de phikparobọ . — Eyan .
17 : 8 - 13 .
( a ) Die yen Asa ruru ọke rẹ ihwo rẹ Itiopia vwọ kpare ofovwin rhe Juda ?
( b ) Mavọ a sa vwọ vwẹrokere ẹroẹvwọsuọ rẹ Asa ?
Jihova ji djephia nẹ obọ rọyen krẹnọ - ọ vwẹ ọke rẹ Ovie Asa .
Baibol na djunute ifovwin buebun .
Ẹkẹvuọvo , Zerah ohwo rẹ Itiopia yen ituofovwin rọyen me bun kparobọ .
O vwo isodje 1,000,000 re nabọ dia ewena .
A da vwanvwọn , isodje rẹ Asa ọvo cha họnre isodje rẹ Zerah ivẹ .
Omuẹro nẹ abọ sa rhọ Asa fikirẹ ẹnwan vẹ oshọ - ọ .
Dedena , Asa yare ukẹcha rẹ Jihova .
Vwẹ ubiẹro rẹ ohworakpọ , ayen che se phi isodje rẹ Itiopia kparobọ - ọ , jẹ o vwo emu vuọvo rọ “ sa bẹn kẹ Ọghẹnẹ - ẹ . ”
( Mat . 19 : 26 ) Ọghẹnẹ de dje ẹgba rode rọyen na phia , o “ de phi ihwo rẹ Itiopia na kparobọ kẹ Asa , ” kidie udu rọyen hẹ ọsoso “ kpahe Ọrovwohwo vwẹ ẹdẹ rẹ akpọ rọye ejobi . ” — 2 Ikun 14 : 8 - 13 ; 1 Ivie 15 : 14 .
( a ) Orọnvwọn vọ yen Nehemaya kẹnoma kẹ rọ sa vwọ bọn igbẹhẹ rẹ Jerusalẹm ?
( b ) Mavọ yen Ọghẹnẹ kpahen phiyọ ẹrhovwo rẹ Nehemaya ?
Vwẹ ẹro roro oborẹ oma ru Nehemaya ọke ro vwo kpo Jerusalẹm .
Orere na vwo adjarhọ vuọvo - o , ẹwẹn rẹ ihwo rẹ Ju na ji shekpotọ mamọ re .
Oshọ rẹ ivwighrẹn na nẹrhẹ abọ rẹ ihwo rẹ Ju na dogho , ayen rha sa bọn igbẹhẹ rẹ Jerusalẹm na - a .
Nehemaya je vwẹ uphẹn kẹ ẹdia nana nẹ ọ nẹrhẹ ẹwẹn rọyen kuọrọn ?
Kakaka !
Kerẹ Mosis , Asa , vẹ idibo rẹ Jihova efa , Nehemaya vwo uruemu rọ vwọ vwẹroso Jihova womarẹ ẹrhovwo ẹnẹ .
Ọtiọyen o ji ru vwẹ ọke nana .
Jihova da kpahen phiyọ ẹrhovwo rẹ Nehemaya vwẹ ẹdia nana rẹ ihwo rẹ Ju niri gegerege na .
Ọghẹnẹ reyọ “ ogangan ” rode royen na kugbe “ obọ ” ọgangan rọyen vwọ nẹrhẹ abọ rẹ ihwo rẹ Ju re vwiẹre na rhoma gan .
( Se Nehemaya 1 : 10 ; 2 : 17 - 20 ; 6 : 9 . )
Wo vwo imuẹro nẹ Jihova je reyọ “ ogangan ” vẹ “ obọ ” rọyen vwọ bọn idibo rọyen gan nonẹna ?
10 , 11 . ( a ) Idjerhe vọ yen Eshu vwọ davwẹngba rọ vwọ nẹrhẹ abọ rhọ avwanre ?
( b ) Erọnvwọn vọ yen Jihova vwọ kẹ avwanre ẹgba nonẹna ?
( c ) Erere vọ yen uyono vẹ isikuru sansan rẹ ukoko na vwọ kẹ wẹ re ?
Avwanre vwo imuẹro nẹ oma cha sa rhọ Idẹbono vwẹ ẹgbaẹdavwọn rọyen rọ vwọ dobọ rẹ ẹga avwanre ji - i .
Ọ reyọ efian vẹ omukpahen vwo ruiruo womarẹ isun rẹ akpọ na , ilori ẹga , vẹ ihwo ri she nẹ ukoko na .
Die yen ọdavwẹ rọyen ?
Ọyen ọ vwọ nẹrhẹ abọ avwanre dogho vwẹ iruo aghwoghwo rẹ Uvie na .
Ẹkẹvuọvo , Jihova vwo ẹgba vẹ owenvwe na rọ vwọ kẹ avwanre ẹgba womarẹ ẹwẹn ọfuanfon rọyen .
( 1 Ikun 29 : 12 ) Ofori nẹ a vwẹroso ẹgba rẹ ẹwẹn ọfuanfon na e se vwo hirharoku egbabọse ri nẹ obọ rẹ Eshu vẹ akpọ na cha . ( Une 18 : 39 ; 1 Kọr .
10 : 13 ) Vwọba , oma je vwerhen avwanre nẹ e vwo Baibol na ra vwẹ ẹwẹn ọfuanfon rẹ Ọghẹnẹ vwo si na .
Ji roro kpahen emu rẹ ẹwẹn ra mrẹ kemeranvwe kemeranvwe .
A ta eta rehẹ Zekaraya 8 : 9 , 13 ( se ) ọke ra vwọ bọn uwevwin ẹga rọhẹ Jerusalẹm , eta yena je nabọ fo kẹ avwanre nonẹna .
Avwanre je mrẹ ọbọngan womarẹ uyono , isikoko , eghwẹkoko vẹ isikuru sansan rẹ ukoko na .
Uyono sansan ra vwọ kẹ avwanre na sa chọn avwanre uko vwo vwo oruru , bru ẹkẹn kẹ oma , je ruiruo sansan ra vwọ kẹ avwanre vwẹ ukoko na .
( Une 119 : 32 ) Wọ davwẹngba wọ vwọ mrẹ ọbọngan vwo nẹ iyono nana ?
Die yen e ru a sa vwọ sẹro rẹ ẹdia rẹ ẹwẹn avwanre ?
Jihova chọn ihwo rẹ Izrẹl uko vwo phi ihwo rẹ Amalẹk vẹ Itiopia kparobọ , ọ da je kẹ Nehemaya vẹ ihwo rọyen ẹgba rẹ ayen vwo ruiruo rẹ ebabọn .
Ọghẹnẹ je cha kẹ avwanre ẹgba re vwo mudia gan vwọso omukpahen , ẹvwọsuọ , vẹ ẹnwan rere e se vwo ruiruo aghwoghwo na .
( 1 Pita 5 : 10 ) Avwanre rhẹro rẹ igbunu vwo mie Jihova - a .
Ofori nẹ e ru ẹkẹn avwanre .
Ọyena churobọ si isese rẹ Baibol ri kẹdẹ kẹdẹ , e vwo muegbe kẹ uyono ji vwobọ vwẹ ayen , uyono romobọ kugbe ẹga orua , a je vwọ nẹrhovwo kẹ Jihova ọkieje .
E jẹ a vwẹ uphẹn kẹ orọnvwọn vuọvo nẹ o gbowọphiyọ idjerhe sansan rẹ Jihova vwọ bọn avwanre gan na - a .
Wo de noso nẹ wọ vwiẹrẹ vwẹ ẹdia nana evo , yare ukẹcha rẹ Ọghẹnẹ .
Kẹ wọ cha mrẹ oborẹ ẹwẹn na che vwo “ ru we gan . . . , ọ kẹ wẹ owenvwe vẹ ẹgba wo vwo ruiruo . ” ( Fil .
2 : 13 , NW ) Kẹ , mavọ wo se vwo ru abọ rẹ ihwo efa gan ?
13 , 14 . ( a ) Idjerhe vọ yen oniọvo ọvo vwọ mrẹ ọbọngan ọke rẹ aye rọyen vwo ghwu ?
( b ) Idjerhe vọ yen a sa vwọ bọn ihwo efa gan ?
Jihova kẹ avwanre iniọvo vwẹ akpọeje , ihwo ri vwo ọdavwẹ avwanre re je sa kẹ avwanre uchebro .
Karophiyọ eta rẹ ọyinkọn Pọl siri : “ Gba kpare abọ rẹ ovwan ri ge kpotọ na kpenu rere ugbo rẹ ovwan ri sida re riẹn , rere wa gbẹn idjerhe ọphiọnphiọn kẹ awọ rẹ ovwan . ” ( Hib .
12 : 12 , 13 ) Iniọvo buebun vwẹ ẹgbukpe ujorin ẹsosuọ na mrẹ oka rẹ ọbọngan tiọyena .
Kirobo ọ je hepha nonẹna .
Oniọvo ọshare ọvo ta eta nana ọke rẹ aye rọyen vwo ghwu , o ji vwo rhiẹromrẹ edavwini efa , ọ da ta : “ Me rhe riẹnre nẹ a cha sa sane oka rẹ ọdavwini ro che te avwanre oma - a , yẹrẹ obo re phia wa - an .
Ẹrhovwo vẹ uyono romobọ yen chọn vwẹ uko vwo yerin ghene ayen .
Ukẹcha rẹ iniọvo na je phiuduphiyawọ mẹ .
Me rhe mrẹ obo rọ ghanre te re vwo vwo omamọ oyerinkugbe vẹ Jihova tavwen ebẹnbẹn ki tobọ te avwanre oma . ”
Avwanre ohwo vuọvo sa bọn ihwo efa gan vwẹ ukoko na ( Ni ẹkorota 14 )
Erọn vẹ Họ vwẹ abọ rayen vwọ yọnrọn ọ rẹ Mosis kpenu vwẹ ọke rẹ ofovwin na .
Vwọ kẹ avwanre , a sa guọnọ idjerhe sansan re se vwo bicha iniọvo na , je kẹ ayen ukẹcha rẹ ayen guọnọre .
Ukẹcha vwọ kẹ ono ?
Ihwo ri nene ọghwo , ega , omukpahen rẹ orua , ọruvwohwo , yẹrẹ ughwu re vwo ẹguọnọ kpahen muabọ .
A je sa vwẹ ọbọngan kẹ ighene ri hirharokuẹ ọnyẹ rẹ ayen vwo ru obo re chọre yẹrẹ ayen “ vwọtua ” isikuru ride , igho , yẹrẹ iruo ride . ( 1 Tẹsa .
3 : 1 - 3 ; 5 : 11 , 14 ) Guọnọ idjerhe wo vwo dje ọdavwẹ phia kẹ ihwo efa vwẹ Ọguan Ruvie na , vwẹ iruo aghwoghwo na , vwẹ ọke ra da riemu kuẹgbe , yẹrẹ womarẹ ifonu .
Idjerhe vọ yen eta iyoyovwin se vwo djobọte iniọvo na ?
Asa vwo phikparobọ nu , ọmraro Azaraya da vwẹ eta nana vwo phiuduphiyawọ rọyen vẹ ihwo rọyen nẹ , “ Ẹkẹvuọvo we , yivwaro ! Wọ jẹ abọ rhọ wẹ - ẹ , kidie wọ cha reyọ osa rẹ iruo wẹn . ”
( 2 Ikun 15 : 7 ) Ọnana de mu Asa rhoma vwẹ ẹga uyota vwọ muotọ .
Vwẹ idjerhe vuọvo na , eta iyoyovwin wẹn se djobọte ihwo efa mamọ .
Wọ sa chọn ayen uko vwọ nabọ ga Jihova vọnvọn .
( Isẹ 15 : 23 ) Vwẹ uyono , wọ je vwẹ ẹro okueku vwo nẹ ẹgba rẹ ẹkpahọnphiyọ wẹn se vwo vwẹ oma rẹ ihwo efa - a .
Kerẹ Nehemaya , mavọ yen ekpako na se vwo ru abọ rẹ iniọvo ukoko na gan ?
Djunute idjerhe evo wọ vwọ mrẹ ukẹcha rẹ iniọvo na komobọ .
Womarẹ ukẹcha rẹ Jihova , Nehemaya vẹ ihwo rọyen de vwo ẹgba rẹ ayen vwo ruiruo na .
Ayen da bọn igbẹhẹ rẹ Jerusalẹm re , vwẹ ẹdẹ 52 ọvo ! ( Neh .
2 : 18 ; 6 : 15 , 16 ) Ọ diẹ oniruo ọvo yen Nehemaya hepha - a .
O ji vwobọ vwẹ iruo rẹ ebabọn na dẹn . ( Neh .
5 : 16 ) Ekpako je vwẹrokere Nehemaya siẹrẹ ayen de vwobọ vwẹ iruo rẹ ebanbọn yẹrẹ orufon vẹ ẹroevwote rẹ Ọguan Ruvie .
Ayen de nene ighwoghwota na wian vwẹ iruo aghwoghwo na , je kọn bru iniọvo na ra , ọnana nẹrhẹ ayen ruẹ udu rẹ ihwo re djoshọ na gan . — Se Aizaya 35 : 3 , 4 .
17 , 18 .
Imuẹro vọ yen avwanre vwori siẹrẹ e de hirharoku ebẹnbẹn yẹrẹ ẹnwan ?
Ra vwọ ga kuẹgbe toroba oyerinkugbe rẹ ukoko na .
Ọ nẹrhẹ e vwo omamọ rẹ oyerinkugbe , je bọn esegbuyota rẹ ohwohwo gan kpahen ebruphiyọ rẹ Uvie rẹ Ọghẹnẹ .
Ukẹcha ra vwọ kẹ ihwo efa chọn ayen uko vwo yerẹn ghene edavwini , je vwẹ ẹro abavo vwo nẹ obaro na vẹ iphiẹrophiyọ .
Vwọba , ọnana nẹrhẹ avwanre tẹnroviẹ erọnvwọn rẹ ẹwẹn , je nẹrhẹ imuẹro avwanre kpahen ive rẹ Ọghẹnẹ nabọ muotọ .
Vwọrẹ uyota , ọ je bọn avwanre gan .
E de roro kpahen idjerhe sansan rẹ Jihova bicha je sẹro rẹ idibo rọyen vwẹ ọke awanre , ọ cha bọn esegbuyota vẹ ẹroẹvwọsuọ avwanre gan kpahọn nonẹna .
Ọtiọyena , wo de hirharoku ebẹnbẹn vẹ edavwini , “ wo jẹn abọ rhọ wẹ - ẹn ” !
Ukperẹ ọtiọyen , nẹrhovwo rhe Jihova , jẹ obọ ọgangan rọyen ru we gan ji sun we re te ọke rẹ ebruba rẹ Uvie na . — Une 73 : 23 , 24 .
“ Wọ vẹ Ọghẹnẹ kugbe ihwo rẹ akpọ muabọ , yi wo sheri - i . ” — JẸN .
32 : 28 .
UNE : 60 , 38
Jekọp vẹ Rachel ?
Josẹf ?
Pọl ?
1 , 2 .
Erọnvwọn sansan vọ yen idibo rẹ Jihova họnra vwọsua ?
VWO nẹ ọke rẹ Ebẹl rhi te nonẹna yen idibo rẹ Ọghẹnẹ vwọ họnra .
Ọyinkọn Pọl de si rhe Inenikristi rehẹ Hibru nẹ ayen “ chirako rẹ ohọnre ọgangan vẹ oja , ” ayen sa vwọ mrẹ ebruphiyọ rẹ Jihova .
( Hib . 10 : 32 - 34 ) Pọl vwẹ ohọnre rẹ Inenikristi vwo dje ihwo re djonẹ yẹrẹ ihwo ri muabọ vwẹ orere rẹ Grik . ( Hib .
12 : 1 , 4 ) Avwanre jehẹ onẹ rẹ arhọ tiọyena nonẹna , e ji hirharokuẹ ivwighrẹn re guọnọ mu ẹwẹn avwanre reyọ , gere avwanre she , je reyọ aghọghọ vẹ iphiẹrophiyọ mie avwanre .
Ẹsosuọ , avwanre nene Eshu vẹ akpọ ọbrabra rọyen na “ họnra . ” ( Ẹfe .
6 : 12 ) Ofori nẹ a kẹnoma kẹ “ ẹgba egangan ” rẹ akpọ na .
Enana churobọ si iyono rọyen , iroro rọyen , kugbe iruemu ebrabra kerẹ ọfanrhiẹn , itaba ese , ihunvwun egangan ẹreyọ vẹ udi ẹda vroma .
O ji fo nẹ a họnre vwọso ovwiẹrẹ avwanre vẹ erọnvwọn re nẹrhẹ ẹwẹn avwanre kuọrọn . — 2 Kọr .
10 : 3 - 6 ; Kọl .
3 : 5 - 9 .
Ukẹcha vọ yen Ọghẹnẹ vwọ kẹ avwanre a sa vwọ họnre vwọso ivwighrẹn avwanre ?
E se ghini phi ivwighrẹn nana eje kparobọ ?
E , ẹkẹvuọvo , ọ guọnọ ohọnre .
Pọl reyọ oma rọyen vwo dje ohwo ro muabọ ọke awanre nẹ , “ Ọ dianẹ irharheghe mi muẹ teya - an . ” ( 1 Kọr .
9 : 26 ) Kirobo ohwo nene ọvweghrẹn rọyen muabọ , ọtiọyen avwanre je họnra vwọsua ivwighrẹn avwanre .
Jihova muegbe avwanre , ọ je chọn avwanre uko vwẹ ohọnre nana .
Ọ kẹ avwanre odjekẹ vwẹ Baibol na ; odjekẹ nana se sivwin arhọ rẹ ohwo .
Ọ je vwẹ ukẹcha kẹ avwanre womarẹ ẹbe ukoko na , emẹvwa , isikoko vẹ eghwẹkoko .
Wọ vwẹ erọnvwọn wo yono na vwo ruiruo ?
Wo rhe ruẹ ọtiọye - en , kọyen “ irharheghe ” wo muẹ teyan , ọ diẹ ọvweghrẹn wẹ - ẹn .
Die yen e ru rere umwemwu vwo jẹ avwanre ephiokparobọ ?
Ivwighrẹn nana sa ghwiẹ avwanre ọke ra rhẹro rọye - en , yẹrẹ ọke avwanre de shekpotọ mamọ , ọtiọyena ofori nẹ e nomaso ọkieje .
Baibol na kẹ avwanre orhọ - esio nana : “ Wo jẹ umwemwu phi we kparobọ - ọ , ẹkẹvuọvo vwẹ uyoyovwi phi umwemwu kparobọ . ”
( Rom 12 : 21 ) Ẹkpo rọ tare nẹ “ wo jẹ umwemwu phi we kparobọ - ọ ” na djerephia nẹ avwanre se phi umwemwu kparobọ .
E se ru ọtiọyen siẹrẹ a da họnra vwọsuọ ọkieje .
Ẹkẹvuọvo , Idẹbono , akpọ ọbrabra nana , vẹ jẹgba avwanre se phi avwanre kparobọ siẹrẹ e de phi abọ phiyotọ , je dobọ rẹ ohọnre na ji .
Wo jẹ Eshu nẹrhẹ obọ rhọ wẹ - ẹ ! — 1 Pita 5 : 9 .
( a ) Die yen sa chọn avwanre uko vwọ họnre kẹ ebruphiyọ rẹ Ọghẹnẹ ọkieje ?
( b ) Ihwo vọ yen avwanre che yono kpahen ?
E ki se phikparobọ , ofori nẹ a tẹnrovi oboresorọ avwanre vwọ họnra na .
A sa vwọ mrẹ ebruphiyọ rẹ Ọghẹnẹ , ofori nẹ avwanre tẹnrovi imuẹro rọhẹ Hibru 11 : 6 : “ Ohwo kohwo rọ tanẹ ọye si kẹre Ọghẹnẹ mi segbuyota nẹ ọ herọ nẹ ọye re hwa osa kẹ ayen otu re guọnerọ . ”
Ubiota rẹ Grik ra fan kpo “ guọnerọ ” na mudiaphiyọ ẹgbaẹdavwọn ọgangan .
( Iruo 15 : 17 ) Baibol na vuẹ avwanre kpahen ihwo re davwẹngba rayen eje vwọ guọnọ ebruphiyọ rẹ Jihova .
Jekọp , Rachel , Josẹf , vẹ Pọl rhiẹromrẹ ẹdia sansan re nẹrhẹ ẹwẹn rayen shekpotọ , oma da je ghwọrọ ayen , ẹkẹvuọvo ayen djerephia nẹ erhiorin hwarhiẹ ebruphiyọ gbidiki cha .
Mavọ avwanre sa vwọ vwẹrokere ihwo nana ?
Die yen chọn Jekọp uko vwo vwo erhiorin , kẹ erere vọ yen ọ mrẹre ?
( Ni uhoho rẹsosuọ na . )
Jekọp họnre o ji chirakon kidie o vwo ẹguọnọ rẹ Jihova , o vwo ọdavwaro kpahen erọnvwọn rẹ ẹwẹn , o ji vwo obọdẹn rẹ esegbuyota kpahen ive rẹ Jihova ro che vwo ku ebruphiyọ ku uvwiẹ rọyen . ( Jẹn .
28 : 3 , 4 ) Ọnana yen sorọ , ọke rẹ Jekọp vwọ joma te ẹgbukpe 100 re , ọ da davwẹngba rọyen eje o vwo vwo ebruba rẹ Ọghẹnẹ ; ọ tobọ nene amakashe muabọ .
( Se Jẹnẹsis 32 : 24 - 28 . )
Jekọp komobọ vwo ẹgba vẹ erhiorin ro vwo nene amakashe muabọ ?
Ẹjo , kakaka !
Ẹkẹvuọvo , ọyen ohwo ro muegbe rọ vwọ họnre , o de ji djephia nẹ o che se chukoku ohọnre na - a !
Ọ da ghene mrẹ ebruba fikirẹ akoechiro rọyen .
E mu odẹ ro ghwe fo vwọ kẹ , rọ dia Izrẹl ( ro mudiaphiyọ “ Ọ ro Nene Ọghẹnẹ Họnre [ vẹ Erhiorin ] ” yẹrẹ “ O Nene Ọghẹnẹ Muabọ ” ) .
Jekọp mrẹ erere rẹ avwanre je guọnọ nonẹna , rọ dia ebruba rẹ Jihova .
( a ) Obẹnbẹn vọ yen Rachel hirharoku ?
( b ) Idjerhe vọ yen o vwo nene ẹdia na muabọ ọkieje , je mrẹ ebruba ?
Aye rẹ Jekọp re se Rachel , ji vwo oruru ọgangan rọ vwọ mrẹ orugba rẹ oborẹ Jihova ve kẹ ọshare rọyen .
Ẹkẹvuọvo , o vwo egbabọse ọvo .
Rachel vwo ọmọ - ọ .
Vwẹ ọke yena , aye ro vwiẹre - e rhiẹromrẹ oja mamọ .
O vwo oborẹ Rachel che se ru kpahen ẹdia rọyen na - a , kẹ mavọ yen Rachel sa vwọ mrẹ ẹgba ro vwo nene ẹdia na muabọ ?
O vwo iphiẹrophiyọ ọgangan .
Ọ họnre ọkieje womarẹ ẹrhovwo ẹnẹ ọgangan .
Jihova nyo oyare rẹ Rachel na , ọ da kẹ emọ .
Kọyensorọ , o vwo ọke ọvo Rachel vwo kperi phia vwọrẹ ophikparobọ : “ Ogangan me . . . vwo muabọ me da marọ ! ” — Jẹn .
30 : 8 , 20 - 24 .
Ojaẹriọ ọgangan vọ yen Josẹf rhiẹromrẹ vwẹ ọke grongron , kẹ mavọ yen obo ro ru kpahen ẹdia na vwọ dia omamọ udje kẹ avwanre ?
Aphro herọ - ọ , ọyọnregan rẹ Jekọp vẹ Rachel nabọ djobọte ọmọ rayen Josẹf , ọ chọn rọ uko vwẹ ọke rẹ edavwini .
Josẹf vwọ hẹ ẹgbukpe 17 , akpeyeren rọyen de rhi wene kare kare .
Fikirẹ omaẹriọ , iniọvo rọyen da shẹ kpo eviẹn .
Vwẹ Ijipt , e de rhe muo phiyọ uwodi ekueku vwẹ ikpe buebun .
( Jẹn . 37 : 23 - 28 ; 39 : 7 - 9 , 20 - 21 ) Josẹf vwẹ uphẹn kẹ ẹdia rẹ ọkuọrọn nẹ o muo rọ - ọ ; o ji muophu ọgangan te ẹdia rẹ ọ da guọnọ ru orukeri - i .
Ukperẹ ọtiọyen , o mu ẹwẹn rọyen kpahen oyerinkugbe rọyen vẹ Jihova . ( Liv .
19 : 18 ; Rom 12 : 17 - 21 ) E jẹ udje rẹ Josẹf chọn avwanre uko .
Ọ da tobọ dianẹ avwanre rioja vwẹ ọkiemọ yẹrẹ ẹdia avwanre hepha enẹna ghwe yovwi - in , e jẹ avwanre họnre ọkieje vẹ erhiorin .
E de ru ọtiọyen , imuẹro herọ nẹ Jihova che bruba kẹ avwanre . — Se Jẹnẹsis 39 : 21 - 23 .
Kerẹ Jekọp , Rachel , vẹ Josẹf , die yen e ru a sa vwọ mrẹ ebruphiyọ rẹ Jihova ?
Roro kpahen egbabọse ọvo wo hirharokuẹ asaọkiephana yẹrẹ ẹdia rọ sa dia ọdavwini kẹ wẹ .
Ọ sa dia oshenyẹ , utuoma , yẹrẹ ehwẹjẹ .
Ọ sa je dianẹ ohwo gun efian nyẹ wẹ fikirẹ omaẹriọ .
Ukperẹ wo vwo phi obọ phiyotọ , karophiyọ obo re vwẹ ukẹcha kẹ Jekọp , Rachel , vẹ Josẹf vwọ ga Jihova ọkieje vẹ aghọghọ .
Ọghẹnẹ kẹ ayen ẹgba vẹ ebruphiyọ kidie ayen dje idavwaro phia vwọ kẹ erọnvwọn rẹ ẹwẹn ọkeneje .
Ayen họnre je wian kpahen ẹrhovwo rayen .
Oba rẹ eyeren na yen avwanre hepha na , ọtiọyena ofori nẹ a nabọ yọnrọn iphiẹrophiyọ avwanre na kokoroko !
Wo muegbe wọ vwọ họnre vwọ kẹ ebruphiyọ rẹ Jihova ?
10 , 11 . ( a ) Idjerhe vọ a sa vwọ họnre vwọ kẹ ebruphiyọ rẹ Ọghẹnẹ ?
( b ) Die yen cha chọn avwanre uko vwo brorhiẹn aghwanre ji phikparobọ vwẹ ohọnre avwanre nana ?
Ẹdia vọ yen sa nẹrhẹ avwanre họnre vwọ kẹ ebruphiyọ rẹ Ọghẹnẹ ?
Ọvo yen e vwo nene ovwiẹrẹ romobọ họnra kirobo rẹ ihwo buebun ji hirharokuẹ .
Ihwo efa davwẹngba ayen sa vwọ sẹro rẹ ẹro abavo rẹ ayen vwo ni iruo aghwoghwo na .
Yẹrẹ ọ sa dianẹ wo chirakon rẹ ọga yẹrẹ ẹdia rẹ ọruvwohwo .
Ihwo evo je davwẹngba rayen eje ayen se vwo ghovwo ohwo ro gbe ayen ku , ofori nẹ e ji ni ọnana so .
Otoro ikpe ra ga Jihova re - e , avwanre họnre vwọso kemu kemu ro se gbowọphiyọ ẹga avwanre kẹ Ọghẹnẹ , ohwo rọ hwosa kẹ otu re fuevun .
Wọ họnra vwọ kẹ ebruphiyọ rẹ Ọghẹnẹ ?
( Ni ẹkoreta 10 , 11 )
Vwọrẹ uyota , ọ sa bẹn re vwo brorhiẹn aghwanre , e ji vwo vwo iruemu rẹ Onenikristi .
Ma rho , udu avwanre rọ vọnre vẹ ophiẹnvwe na da vuẹ avwanre nẹ e ru obo re chọre .
( Jer . 17 : 9 ) Wo de noso nẹ wo shekpotọ vwẹ ẹdia evo , yare ukẹcha rẹ ẹwẹn ọfuanfon na .
Ẹrhovwo vẹ ẹwẹn ọfuanfon na sa kẹ wẹ ẹgba vwo nene idjerhe ro shephiyọ je mrẹ ebruba rẹ Jihova .
Wian kpahen ẹrhovwo wẹn .
Davwẹngba wo se ẹkpo rẹ Baibol kẹdẹ kẹdẹ , rhuẹrẹ ọke vwọ kẹ uyono romobọ wẹn kugbe Ẹga Orua . — Se Une Rẹ Ejiro 119 : 32 .
12 , 13 .
Ukẹcha vọ yen Inenikristi ivẹ mrẹre kpahen urhurusivwe ọchọchọ ro rhe ayen ?
Udje buebun djerephia nẹ Ota rẹ Ọghẹnẹ , ẹwẹn ọfuanfon rọyen vẹ ẹbe ukoko na chọn Inenikristi sansan uko vwo phi erharhe urhurusivwe kparobọ .
Eghene ọvo vwo se uyovwinrota re se “ How Can You Resist Wrong Desires ? ”
rọhẹ Awake !
rẹ December 8 , 2003 , ọ da tanẹ , “ Me họnra vwọsua urhurusivwe ọchọchọ .
Uyovwinrota na djerephia nẹ ‘ vwọ kẹ ihwo buebun , ohọnre re vwo phi urhurusivwe ọchọchọ kparobọ ganre mamọ , ’ ọ da nẹrhẹ me mrẹvughe nẹ mi vwo iniọvo vwẹ akpọneje .
Ọ diẹ omẹvwẹ ọvo yehẹ ẹdia na - a . ”
Eghene nana je mrẹ erere vwo nẹ uyovwinrota na , “ Alternative Life - Styles — Does God Approve ? ”
rọhẹ Awake ! rẹ October 8 , 2003 .
O niroso nẹ vwọ kẹ ihwo evo , ohọnre nana pha kerẹ “ unwe ” ro duvwu ayen .
( 2 Kọr . 12 : 7 ) Dede nẹ ayen jehẹ ohọnre na nonẹna , iphiẹrophiyọ herọ .
Ọ da je tanẹ , “ Fikirẹ ọnana , mi no nẹ me sa yọnregan kẹdẹ kẹdẹ .
Me kpẹvwẹ Jihova rọ vwọ reyọ ukoko rọyen vwọ chọn avwanre uko kẹdẹ kẹdẹ vwẹ eyeren ọbrabra nana . ”
Roro kpahen udje rẹ oniọvo aye ọvo vwẹ United States ro siri nẹ , “ Me kpẹvwẹ ovwan vwọ kẹ emu rẹ ẹwẹn rẹ avwanre ghwa guọnọ vwẹ ọke ro fori .
Ọkieje mi vwo no nẹ e ghwe si eta na vwọ kẹ vwẹ .
Ikpe buebun rhire na yen mi vwo nene urhurusivwe rẹ orọnvwọn rẹ Jihova vwo utuoma kpahen muabọ .
Ọkiọvo , me guọnọ phi obọ phiyotọ , me vwọ dobọ rẹ ohọnre na ji .
Me riẹnre nẹ Jihova gbe arodọnvwẹ o ji vwo ghovwo , ẹkẹvuọvo kidie nẹ mi vwo urhurusivwe ọchọchọ nana , mi ji vwo utuoma kpahọn vwẹ ubiudu mẹ na - a , ki mi no nẹ mi muwan rẹ ukẹcha rọye - en .
Ohọnre nana djobọte akpeyeren mẹ eje . . . .
Mi vwo se uyovwinrota na , ‘ Do You Have “ a Heart to Know ” Jehovah ? ’
rọhẹ Watchtower rẹ March 15 , 2013 nu , me da rhe mrẹvughe nẹ Jihova ghene guọnọ chọn vwẹ uko . ”
( a ) Imuẹro vọ yen Pọl vwo kpahen ovwiẹrẹ rọyen ?
( b ) Idjerhe vọ yen e se vwo phi ovwiẹrẹ avwanre kparobọ ?
Se Rom 7 : 21 - 25 .
Pọl nabọ riẹn obo rọ gan te re vwo nene ovwiẹrẹ vẹ urhurusivwe ọchọchọ muabọ fikirẹ jẹgba , kidie o rhiẹromrẹ re .
Ẹkẹvuọvo , o vwo imuẹro kokoroko nẹ o se phikparobọ womarẹ ẹrhovwo , ọ da vwẹroso Jihova ji vwo esegbuyota kpahen izobo ọtanhirhe rẹ Jesu .
Kẹ avwanre vwo ?
E ji se phi ovwiẹrẹ romobọ kparobọ .
Idjerhe vọ ?
Ra vwọ vwẹrokere Pọl , ra vwọ vwẹroso Jihova kare kare ọ dia ẹgba romobọ avwanre - e , e mi ji vwo esegbuyota kpahen ọtanhirhe na .
Diesorọ ẹrhovwo sa vwọ chọn avwanre uko vwọ yọnre gan ji chirakon rẹ edavwini ?
O vwo ọke evo Ọghẹnẹ vwọ guọnọ nẹ avwanre dje oborẹ ẹdia avwanre hepha na da avwanre te .
Kerẹ udje , die yen e che ru ọ da dianẹ avwanre ( yẹrẹ ohwo rẹ orua avwanre ) muọga ọgangan ọvo yẹrẹ rhiẹromrẹ oshenyẹ ?
E che djephia nẹ a vwẹroso Jihova kare kare womarẹ ẹrhovwo ọgangan rọ vwọ kẹ avwanre ẹgba ra sa vwọ yọnre gan je sẹro rẹ aghọghọ vẹ ẹdia rẹ ẹwẹn avwanre . ( Fil .
4 : 13 ) Oborẹ ihwo buebun rhiẹromrẹ vwẹ ọke rẹ Pọl vẹ ọke avwanre nana , djerephia nẹ ẹrhovwo sa bọn avwanre gan je kẹ avwanre uduefiogbere e se vwo chirakon .
16 , 17 .
Die yen orhiẹn - ebro wẹn ?
Idẹbono guọnọre nẹ oma rhọ wẹ vwẹ ohọnre nana rere wo phi abọ phiyotọ .
Ẹkẹvuọvo , brorhiẹn wo vwo “ churu obọ mu obo ri yovwiri . ”
( 1 Tẹsa . 5 : 21 ) Jẹ o muwẹro nẹ wo se phi Eshu , akpọ ọbrabra nana , kugbe jẹgba kparobọ .
Wo se phikparobọ siẹrẹ wọ da vwẹroso ẹgba rẹ Ọghẹnẹ kare kare . — 2 Kọr .
4 : 7 - 9 ; Gal .
6 : 9 .
Ọtiọyena , họnre ọkieje .
Muabọ ọkieje .
Chirakon ọkieje .
Vwo imuẹro nẹ Jihova che “ ku oburhubu rẹ ebruphihọ ” rọyen ku we . — Mal .
3 : 10 .
“ Kemu kemu wo ruru , ru ayen ejobi vwọ kẹ urinrin rẹ Ọghẹnẹ . ” — 1 KỌR .
10 : 31 .
UNE : 34 , 61
Mavọ yen Urhi rẹ Mosis na sa vwọ chọn avwanre uko vwo brorhiẹn abavo kpahen irhuon vẹ osẹnvwe ?
Idjerhe vọ yen 1 Kọrẹnt 10 : 31 vẹ Filipae 2 : 4 vwo churobọ si osẹnvwe avwanre ?
Diesorọ a vwọ guọnọ ẹro abavo e ki se brorhiẹn ro shephiyọ kpahen irhuon vẹ osẹnvwe ?
1 , 2 .
Diesorọ Iseri rẹ Jihova vwọ sẹn omamọ osẹnvwe ?
( Ni uhoho rẹsosuọ na . )
ỌBE rọ ghwa iyẹnrẹn rẹ ejajẹ rẹ Dutch da ta eta nana kpahen omẹvwa ọvo rẹ ilori ẹga rare , ọ tare nẹ , “ Wọ cha mrẹ erharhe iwun sansan , ma rho ọ da dianẹ aruọke na rhorha .
Ẹkẹvuọvo , ọ dia ọtiọyen ọ hepha vwẹ ọghwẹkoko rẹ Iseri rẹ Jihova - a . . . .
Eshare vẹ emeshare kuẹ ikotu phiyọ je nabọ gba itai , eya vẹ emetẹ rayen ki rhe kuẹ iskẹti re nabọ shetotọ phiyọ , . . . ri vwo erhuvwu ri ji nabọ faro . ”
Vwọrẹ uyota , ọkieje yen e vwo jiri Iseri rẹ Jihova kidie ayen sẹn omamọ “ osẹvwe rẹ oma evwokpotọ . . . kirobo ri fori kẹ [ ihwo ] ri segbuyota . ” ( 1 Tim .
2 : 9 , 10 ) Ọyinkọn Pọl ta eta nana vwọ kẹ eya , ẹkẹvuọvo o ji shekpahen eshare .
Kerẹ ihwo rẹ Jihova , omamọ osẹnvwe pha ghanghanre kẹ avwanre , ọtiọyen ọ je hepha kẹ Ọghẹnẹ rẹ avwanre ga .
( Jẹn . 3 : 21 ) Oborẹ Baibol na ta kpahen irhuon vẹ osẹnvwe kẹ avwanre imuẹro nẹ Ọromevwẹgba vwẹ akpọ vẹ odjuvwu na vwo iwan rẹ idibo rọyen nene .
Ọtiọyena , ọ diẹ irhuon vẹ osẹnvwe ri je avwanre ọvo yen a cha tẹnrovi - i .
E ji che roro kpahen obo ri je Osun avwanre , Jihova .
Die yen Urhi rẹ Ọghẹnẹ vwọ kẹ ihwo rẹ Izrẹl na yono avwanre kpahen irhuon ?
Kerẹ udje , vwevunrẹ Urhi rẹ Ọghẹnẹ vwọ kẹ ihwo rẹ Izrẹl , ọ kẹ ayen iji re sẹro rayen vwo nẹ uruemu rẹ ọfanrhiẹn rẹ irere re riariẹ ayen phiyọ ruẹ .
Urhi na djerephia nẹ Jihova vwo utuoma kpahen oka rẹ iwun rẹ eya vẹ eshare kuẹphiyọ rọ nẹrhẹ a rha sa mrẹ ofẹnẹ rẹ ọshare vẹ aye - e ; ọnana kọyen ihwo se nonẹna nẹ iwun re ru kẹ eya vẹ eshare .
( Se Urhi Rivẹ 22 : 5 . )
Vwo nene oborẹ Ọghẹnẹ ta kpahen osẹnvwe , a mrẹrẹ phephẹn nẹ Ọghẹnẹ vwo utuoma kpahen irhuon vẹ osẹnvwe re nẹrhẹ eshare họhọ eya , e re nẹrhẹ eya họhọ eshare , yẹrẹ e re nẹrhẹ a rha sa riẹn sẹ ohwo na ọshare yẹrẹ aye - e .
Die yen sa chọn Inenikristi uko vwo bru omamọ orhiẹn kpahen osẹnvwe ?
Baibol na vwo odjekẹ re sa chọn Inenikristi uko vwo bru omamọ orhiẹn kpahen oborẹ ayen sẹn osẹnvwe wan otoro asan rẹ ayen dia - a , ẹkuotọ rẹ ayen nurhe - e , yẹrẹ aruọke na - a .
Ọ diẹ e che kere oka rẹ iwun ra kẹnoma kẹ yẹrẹ re kuphiyọ kẹ avwanre - e .
Ukperẹ ọtiọyen , avwanre vwo iji vwẹ Baibol na rọ je vwẹ uphẹn kẹ ọdavwẹ avwanre .
E jẹ a fuẹrẹn evo re sa chọn avwanre uko vwọ riẹn “ obo ri yoma ro fo ẹreyọ kugbe obo re gbare ” siẹrẹ e de brorhiẹn rẹ obo re kuphiyọ . — Rom 12 : 1 , 2 .
5 , 6 .
Idjerhe vọ yen osẹnvwe avwanre vwo djobọte ihwo efa ?
Ọyinkọn Pọl kanrunumu ọghanrovwẹ rẹ iji rọhẹ 2 Kọrẹnt 6 : 4 .
( Se . )
Osẹnvwe avwanre dje oka rẹ ohwo avwanre hepha .
Oborẹ ihwo “ nẹ ” yẹrẹ mrẹ vwẹ oma avwanre yen vuẹ ayen oka rẹ ohwo avwanre hepha .
( 1 Sam . 16 : 7 ) Kerẹ idibo rẹ Ọghẹnẹ , a riẹnre nẹ osẹnvwe avwanre vrẹ e di vwo ku iwun ri je avwanre phiyọ .
Ofori nẹ irhi rẹ Ọghẹnẹ rehẹ Baibol na mu avwanre vwọ kẹnoma kẹ iwun re tamuẹ oma , ri rhie oma phiyọ , yẹrẹ re kpare urhurusivwe rẹ ọfanrhiẹn .
Ọnana cha nẹrhẹ a kẹnoma kẹ iwun ri rhie ẹbẹre ro fori nẹ e sinu vwẹ oma avwanre phiyọ .
Ofori nẹ ihwo ku opharo fia siẹrẹ ayen da mrẹ osẹnvwe avwanre - e .
Osẹnvwe avwanre da nabọ shephiyọ , dia ọ rọ fonro , eto avwanre da je dia abavo , ihwo ki che muogho kẹ avwanre kerẹ idibo rẹ Jihova rọ dia Osun avwanre .
Kẹ ayen ji che vwo ẹwẹn ayen vwọ ga Jihova .
Vwọba , irhuon avwanre de shephiyọ , ọ cha nẹrhẹ a vwẹ omamọ ẹro vwo ni ukoko na .
Ukuotọ rọyen , ihwo ke cha kerhọ rẹ ovuẹ rẹ usivwin rẹ avwanre ghwoghwo .
7 , 8 .
Ọke vọ yen ọ da ma ghanre nẹ a sẹn osẹnvwe rẹ abavo ?
Irhuon vẹ osẹnvwe avwanre djobọte Ọghẹnẹ rọ pha ọfuanfon na , iniọvo avwanre vẹ ihwo re ghwoghwo kẹ .
E jẹ avwanre sẹn osẹnvwe abavo rọ cha ghwa urinrin vwo rhe Jihova , ji brọghọ phiyọ iruo aghwoghwo na .
( Rom 13 : 8 - 10 ) Ma rho , e de vwobọ vwẹ iruo rẹ ẹga na kerẹ uyono ẹra yẹrẹ iruo aghwoghwo na .
E jẹ a sẹn osẹnvwe “ kirobo ri fori kẹ [ ihwo ] ri segbuyota . ” ( 1 Tim .
2 : 10 ) Vwọrẹ uyota , osẹnvwe ro shephiyọ vwẹ asan evo sa dia obo ri shephiyọ - ọ vwẹ asan efa .
Ọtiọyena , ihwo rẹ Jihova vwẹ akpọneje roro kpahen obo ri shephiyọ vwẹ asan rayen .
Osẹnvwe wẹn cha nẹrhẹ ihwo efa muọghọ kẹ Ọghẹnẹ wẹn ?
( Ni ẹkoreta 7 , 8 )
Se 1 Kọrẹnt 10 : 31 .
E de kpo isikoko vẹ eghwẹkoko , e jẹ osẹnvwe avwanre dia ọ rẹ abavo ukperẹ ọ vwọ họhọ ọ rẹ akpọ na .
Ọ da dianẹ ihotẹl yen avwanre wonri yẹrẹ asan efa , e jẹ a kẹnoma kẹ osẹnvwe rọ pha rhaphiẹ rhaphiẹ vwẹ urhiọke yẹrẹ ovwọnvwọn rẹ ẹdẹ ọvuọvo .
Ọ da dia ọtiọyen , ke se dje oma kẹ ihwo nẹ avwanre Iseri rẹ Jihova .
Ke ji se vwo ọmuvwiẹ re vwo ghwoghwo ota siẹrẹ uphẹn na de rhiephiyọ .
9 , 10 .
Diesorọ o vwo fo nẹ Filipae 2 : 4 djobọte osẹnvwe avwanre ?
Se Filipae 2 : 4 .
Diesorọ Inenikristi vwo roro kpahen oborẹ osẹnvwe rayen djobọte iniọvo rayen wan ?
Iroro ọvo kẹ ọna : idibo rẹ Ọghẹnẹ davwẹngba ayen vwo nene uchebro rẹ Baibol nana : “ Hwe urhuru sivwe ofefe rẹ akpọ na re o ghwu ; igberadja , inuhu , avwerhe rẹ ugboma . ”
( Kọl . 3 : 2 , 5 ) Ofori nẹ a dia ekprowọ kẹ iniọvo ri nene uchebro nana - a .
Ọ sa dianẹ iniọvo ri ke yeren akpọ rẹ ọfanrhiẹn jovwo , ji nene ẹdia nana muabọ . ( 1 Kọr .
6 : 9 , 10 ) Ofori nẹ a rhoma nẹrhẹ ohọnre na gan vwọ kẹ ayen ?
Avwanre da hẹ ohri rẹ iniọvo na , e jẹ irhuon avwanre dia ọ ro toroba ẹfuọn rẹ ukoko na .
Owenẹ avwanre hẹ uyono yẹrẹ e di siomakoko vwọ kẹ irueru efa .
Avwanre vwo ọmuvwiẹ rẹ osẹnvwe .
Dedena , e ji vwo oghwa ra vwọ sẹn osẹnvwe rọ cha nẹrhẹ ọ lọhọ kẹ iniọvo na ayen vwọ sẹro rẹ ẹfuọn rayen je yanmu iwan rẹ Ọghẹnẹ vwọrẹ iroro , ota vẹ uruemu .
( 1 Pita 1 : 15 , 16 ) Ẹguọnọ rẹ uyota “ vwo udu - u . Ẹguọnọ ghwe churu obọ muẹ ọrọye ọvo - o . ” — 1 Kọr .
13 : 4 , 5 .
11 , 12 .
Die yen e roro kpahen siẹrẹ e de brorhiẹn rẹ obo re che kuphiyọ ?
Idibo rẹ Ọghẹnẹ de che brorhiẹn rẹ oborẹ ayen kuphiyọ , ayen vwo ọmrẹvughe nẹ , “ vwọ kẹ kemu kemu o vwo ẹghẹre , kugbe ọke . ”
( Aghwo . 3 : 1 , 17 ) A riẹnre nẹ aruọke sansan na djobọte obo ra sẹn osẹnvwe wan .
Ọtiọyen ji te ẹdia rẹ akpeyeren sansan .
Ẹkẹvuọvo , irhi rẹ Jihova wene nene aruọke - e . — Mal .
3 : 6 .
Vwẹ asan evo rẹ aruọke rayen rhorha , ọ sa bẹn ra vwọ sẹn osẹnvwe ro shephiyọ .
Dedena , oma cha vwerhen iniọvo na siẹrẹ avwanre da kẹnoma kẹ iwun re tamuẹ oma yẹrẹ ri rhie oma phiyọ .
( Job 31 : 1 ) Vwọba , e de rovwonma vwẹ okoko rẹ urhie , yẹrẹ a da hẹ asan ra da rhẹrhẹ , ofori nẹ iwun avwanre ji shephiyọ .
( Isẹ 11 : 2 , 20 ) Ọ da tobọ dianẹ iwun ra vwọ rhẹrhẹ ri rhie oma phiyọ yen ihwo buebun kuẹphiyọ vwẹ akpọ na , avwanre re ga Jihova roro kpahen oborẹ osẹnvwe avwanre sa vwọ ghwa ujiri rhe Ọghẹnẹ avwanre .
Diesorọ uchebro rọhẹ 1 Kọrẹnt 10 : 32 , 33 vwo djobọte osẹnvwe avwanre ?
O vwo orọnvwọn ọfa rọ sa chọn avwanre uko vwọ sane irhuon ro shephiyọ .
Ọyehẹ re vwo roro kpahen ẹwẹn obrorhiẹn rẹ ihwo efa , te e dia iniọvo yẹrẹ e dia iniọvo - o .
( Se 1 Kọrẹnt 10 : 32 , 33 . )
E jẹ a nabọ jomaotọ kpahen iwun re sa dia ekprowọ kẹ ihwo efa .
Pọl de si : “ E jẹ avwanre ọvuọvo ru obo ri je ohwohwo fiki rẹ erhuvwu rọye , rere o vwo mudia gan . ”
Ọ da je ta oboresorọ : “ Kidie Kristi guọnọ erhuvwu rẹ oma rọye - e . ”
( Rom 15 : 2 , 3 ) Vwọrẹ imuẹro , ukẹcha ra vwọ kẹ ihwo efa yen Jesu phi phiyọ ẹdia ẹsosuọ vwọ vrẹ ojevwe romobọ rọyen , ọnana churobọ si eruo rẹ ọhọre rẹ Ọghẹnẹ .
Ọtiọyena , e jẹ a kẹnoma kẹ erọnvwọn yẹrẹ osẹnvwe ri je avwanre ọ da dianẹ e sa nẹrhẹ ihwo jẹ erhọ rẹ iyẹnrẹn esiri na ẹka .
Mavọ yen emiọvwọn se vwo yono emọ rayen oborẹ ayen vwọ sen omamọ osẹnvwe rọ cha hwarhiẹ ujiri rhe Ọghẹnẹ ?
Emiọvwọn vwo owian ayen vwo yono orua rayen obo ra vwẹ uchebro rẹ Baibol vwo ruiruo .
E jẹ ayen vwo imuẹro nẹ ayen vẹ emọ rayen davwẹngba vwo ruẹ ubiudu rẹ Ọghẹnẹ ghọghọ womarẹ irhuon vẹ osẹnvwe rayen .
( Isẹ 22 : 6 ; 27 : 11 ) Emiọvwọn sa kọn oshọẹdjẹ rẹ Ọghẹnẹ phiyọ ẹwẹn rẹ emọ rayen womarẹ omamọ udje rayen kugbe odjekẹ rọ vọnre vẹ ẹguọnọ .
Mavọ yen o yovwin te emiọvwọn de yono emọ rayen asan rẹ ayen da sa mrẹ omamọ iwun vẹ oborẹ ayen se vwo vughe ayen !
Ọnana mudiaphiyọ nẹ ọ diẹ iwun ri je ayen ọvo yen ayen cha dẹ - ẹ , ẹkẹvuọvo iwun rẹ ayen se vwo ruiruo rẹ ẹga na .
Die yen che sun oka rẹ osẹnvwe avwanre sẹn ?
Baibol na vwo uchebro rọ sa chọn avwanre uko vwo brorhiẹn aghwanre rọ cha ghwa urinrin vwo rhe Ọghẹnẹ .
Dedena , obo ri je avwanre yen avwanre che kuphiyọ .
Kirobo rẹ ojevwe avwanre fẹnẹre , ọtiọyen uweren avwanre je fẹnẹ .
Ẹkẹvuọvo , e jẹ iwun avwanre dia fuanfon , i ri shephiyọ , ri fo asan ra guọnọ ra , re ji rhiabọreyọ vwẹ asan avwanre dia .
Diesorọ a vwọ davwẹngba avwanre eje vwọ sẹn osẹnvwe abavo ?
Vwọrẹ uyota , ọ ghwa lọhọ e vwo brorhiẹn rẹ aghwanre rọ nabọ guọnọ iroro okokodo - o .
Iwun ri nene ojevwe rẹ akpọ na ọyen a shẹ vwẹ asan buebun , ọtiọyena , ọ guọnọ ọke vẹ ẹgbaẹdavwọn a ke sa mrẹ iwun , iskẹti , ikotu , itrọza re tamuẹ oma - a .
Dedena , iniọvo na che noso nẹ osẹnvwe wẹn ọ rẹ abavo , oma je cha vwerhen ayen kpahọn .
Aghọghọ ro rhe avwanre kidie nẹ a vwẹ urinrin kẹ Ọsẹ avwanre rọhẹ odjuvwu rho vrẹ ebẹnbẹn re rhiẹromrẹ a sa vwọ sẹn osẹnvwe abavo .
Erọnvwọn vọ yen sa nẹrhẹ oniọvo ọshare yanjẹ ẹtoegba rọyen vwo yẹrẹ wanrọ ?
Kẹ iniọvo eshare ri vwo ẹtoegba vwo ?
Urhi rẹ Mosis na vwẹ uphẹn kẹ eshare nẹ ayen vwo ẹtoegba .
Ẹkẹvuọvo , avwanre rha hẹ otọ rẹ Urhi rẹ Mosis na - a . ( Liv . 19 : 27 ; 21 : 5 ; Gal .
3 : 24 , 25 ) Vwẹ asan evo , iniọvo eshare vwo vwo ẹtoegba ra nabọ vwẹrote ghwa bra - a , o ji djobọte aghwoghwo Uvie na - a .
Ekpako vẹ idibo rowian evo tobọ ghwa ẹtoegba vwẹ asan tiọyena .
Dedena , iniọvo evo vwẹ asan vuọvo na , se brorhiẹn nẹ ayen cha ghwa - a .
( 1 Kọr .
8 : 9 , 13 ; 10 : 32 ) Vwẹ asan efa , ọ ghwa dia ẹkuruemu rayen ra vwọ yanjẹ ẹtoegba vwo - o , ọtiọyena iniọvo eshare ke wanre ẹtoegba rayen .
Vwọrẹ uyota , oniọvo rọ wanre ẹtoegba rọye - en se jẹ urinrin ẹvwọ kẹ Ọghẹnẹ fikirẹ irhuon vẹ osẹnvwe rọyen na , kọ je cha diẹ ohwo ro vwo ekan . — Rom 15 : 1 - 3 ; 1 Tim .
3 : 2 , 7 .
18 , 19 .
Mavọ yen Maika 6 : 8 sa vwọ chọn avwanre uko vwọ sẹn osẹnvwe rọ cha nẹrhẹ oma vwerhen Ọghẹnẹ ?
Mavọ ọ vwerhen oma te ra vwọ riẹn nẹ Jihova kẹ avwanre irhi egangan kpahen osẹnvwe vẹ irhuo - on !
Ukperẹ ọtiọyen , ọ vwẹ uphẹn kẹ avwanre nẹ a vwẹ ọmuvwiẹ avwanre vwo brorhiẹn rẹ aghwanre re mu kpahen irhi rẹ Baibol na .
Ọtiọyena , vwẹ osẹnvwe vẹ irhuon avwanre , ke se djephia nẹ avwanre guọnọ ‘ vwomakpotọ yan nene Ọghẹnẹ avwanre . ’ — Maika 6 : 8 .
Omaevwokpotọ churobọ si a vwọ vwẹ ofuanfon rẹ Jihova vwọ nabọ fuẹrẹn oma avwanre kidie avwanre vwẹroso odjekẹ rọyen kare kare .
Vwọba , omaevwokpotọ ji churobọ si e vwo muọghọ kẹ iroro rẹ ihwo efa vẹ ẹro rẹ ayen vwo nẹ emu .
Siẹrẹ e de wene akpeyeren avwanre vwo nene irhi rọyen ji muọghọ kẹ ẹro rẹ ihwo efa vwo nẹ emu , jẹ avwanre ‘ vwomakpotọ yan nene Ọghẹnẹ . ’
Idjerhe vọ yen ofori nẹ osẹnvwe vẹ irhuon avwanre djobọte ihwo efa wan ?
E jẹ osẹnvwe avwanre dje avwanre phia kerẹ idibo rẹ Jihova .
E jẹ iniọvo na vẹ ihwo efa mrẹvughe nẹ avwanre ghine ihwo re vwẹ odẹ rẹ Ọghẹnẹ vwọ yan .
O vwo irhi , oma je vwerhen avwanre e de nene irhi na .
E jiri iniọvo eshare vẹ eya re vwẹ omamọ osẹnvwe vẹ uruemu rayen vwọ nẹrhẹ ihwo kerhọ rẹ ovuẹ rẹ Baibol na , re je ghwa ujiri vẹ aghọghọ rhe Jihova .
E de brorhiẹn rẹ aghwanre kpahen obo re kuphiyọ , ọ cha vwẹ urinrin rhe Ohwo rọ vwẹ “ ọghọ kugbe orhuarho vwo rhuo . ” — Une 104 : 1 , 2 .
“ Esegbuyota hẹ . . . imuẹro rẹ obo re jẹmrẹ . ” — HIB .
11 : 1 .
UNE : 41 , 69
Erọnvwọn vọ yen wọ sa vwọ bọn esegbuyota wẹn gan ?
Diesorọ e vwo se Baibol na eje vwọ dia obọdẹn rẹ ẹkẹn re bru kẹ oma ?
Ẹwẹn vọ yen ofori nẹ wo vwo rọ sa chọn wẹ uko vwo nene ihwo ta ota kpahen Ọghẹnẹ vẹ emama ?
1 , 2 .
Ọnyẹ vọ yen ighene se hirharokuẹ nonẹna , owọẹjẹ vọ yen sa chọn ayen uko vwo yerin ghene ẹdia nana ?
“ ASAN wọ riẹn ẹbe te na , o rhe fo wo vwo vwo imuẹro kpahen Ọghẹnẹ - ẹ , ” ọtiọyen ọmọtẹ ọvo vuẹ oniọvo ọmọtẹ rẹ ọ vẹ ọyen gbe kpo isikuru vwẹ Britain .
Oniọvo ọshare ọvo vwẹ Germany de rhe si : “ Oyono mẹ ni ikuegbe rẹ emama rọhẹ Baibol na kerẹ esia .
Ọnana da nẹrhẹ emọ isikuru na vwo imuẹro kpahen uyono rẹ erọnvwọn mamarhe . ”
Oniọvo ọmọtẹ ọvo vwẹ France da je ta : “ O gbe iyono mẹ unu siẹrẹ ayen da mrẹ nẹ emọ evo vwẹ isikuru na ji vwo imuẹro kpahen Baibol na . ”
Kerẹ eghene rọ dia odibo rẹ Jihova yẹrẹ ohwo ro yono kpahọn , wo hirharokuẹ ọnyẹ wo vwo vwo esegbuyota kpahen iyono kerẹ erọnvwọn mamarhe , ukperẹ Ọmemama na ?
Ọ da dia ọtiọyen , owọẹjẹ evo herọ re sa nẹrhẹ wọ bọn esegbuyota wẹn gan je sẹro rọyen .
Owọẹjẹ ọvo kẹ ọna , reyọ ẹgba iroro rẹ Ọghẹnẹ vwọ kẹ wẹ na vwo ruiruo , rọ dia obo “ re cha rhẹrẹ owẹ . ”
Ọ cha sẹro wẹ nẹ iyono echọchọ re sa guọghọ esegbuyota wẹn . — Se Isẹ 2 : 10 - 12 .
Die yen a cha mrẹ vwẹ uyovwinrota nana ?
E mu uvi rẹ esegbuyota kpahen erianriẹn ọgbagba rẹ Ọghẹnẹ .
( 1 Tim . 2 : 4 ) Ọtiọyena , wo de yono Baibol na vẹ ẹbe ukoko na , wọ ghwa vwẹ ẹro vwọ djẹ - ẹ .
Vwẹ ẹgba iroro wẹn vwo ruiruo rere wọ ‘ sa vwọ riẹn otọ ’ rẹ obo wo se na .
( Mat . 13 : 23 ) E jẹ a mrẹ oborẹ ọnana sa vwọ chọn wẹ uko vwọ bọn esegbuyota wẹn gan kpahen Baibol na kugbe Ọghẹnẹ rọ dia Ọmemama na , o vwo erọnvwọn buebun rọ nẹrhẹ e vwo “ imuẹro ” kpahen enana . — Hib . 11 : 1 .
Diesorọ a vwọ guọnọ esegbuyota , e ki se vwo imuẹro kpahen Ọghẹnẹ yẹrẹ uyono rẹ erọnvwọn mamarhe , kẹ die ofori nẹ avwanre ru ?
Wọ mrẹ ihwo re tanẹ ayen vwo imuẹro kpahen uyono rẹ erọnvwọn mamarhe kidie e muro kpahen isayẹnsi , ẹkẹvuọvo e mu imuẹro kpahen Ọghẹnẹ kpahen esegbuyota ?
Ihwo buebun ta ota nana .
Ẹkẹvuọvo , jokaphiyọ ẹkpo nana : A guọnọ esegbuyota e ki se vwo imuẹro kpahen Ọghẹnẹ yẹrẹ uyono rẹ erọnvwọn mamarhe .
Diesorọ a vwọ ta ọtiọyen ?
O vwo ohwo vuọvo rọ mrẹ Ọghẹnẹ re - e , yẹrẹ rọ mrẹ ọke ra vwọ ma erọnvwọ - ọn .
( Jọn 1 : 18 ) Owenẹ ọgbaerianriẹn yẹrẹ ogbori , o ji vwo ohwo vuọvo rọ mrẹ ọke rẹ emama ọvo ro wene kpo ọfa - a .
Ohwo vuọvo je rhe mrẹ ọrọdekọ ro wene kpo eni - i .
( Job 38 : 1 , 4 ) Ọtiọyena , ko fori nẹ avwanre eje nabọ fuẹrẹn obo ra mrẹ , a je nabọ roro kpahen ayen tavwen e ki brorhiẹn .
Pọl vwọ ta ota kpahen emama , o de si : “ Nẹ ẹtuọhọ rẹ akpọ na rhe ugboma [ rẹ Ọghẹnẹ ] re jẹmrẹ na , kọye hẹ , ogangan rẹ ọrho rọye ri bẹdẹ na , a mrẹrẹ vughe vwẹ oma rẹ emu rọ mare .
Vwẹ ọtiọye na o rhe vwo omaevwerhe - e . ” — Rom 1 : 20 .
Reyọ erọnvwọn nana vwo ru ehiahiẹ wo se vwo nene ihwo ta ota kugbe ( Ni ẹkorota 5 )
Erọnvwọn vọ yen ihwo rẹ Ọghẹnẹ vwori re sa chọn ayen uko vwọ reyọ ẹgba rẹ iroro rayen vwo ruiruo ?
Ra vwọ “ riẹn ” mudiaphiyọ ọmrẹvughe rẹ orọnvwọn rọ ghwa nabọ vwomaphia gbonozẹ - ẹ . ( Hib .
11 : 3 ) Ihwo ri vwo ọmrẹvughe nabọ reyọ iroro rayen vwo ruiruo , ọ diẹ ẹro vẹ erhọ rayen ọvo - o .
Ukoko rẹ Jihova kẹ avwanre erọnvwọn buebun re se vwo ru ehiahiẹ .
Enana sa chọn avwanre uko ‘ vwọ mrẹ ’ Ọmemama na womarẹ ẹro rẹ esegbuyota .
( Hib . 11 : 27 ) Erọnvwọn kerẹ ividio re se The Wonders of Creation Reveal God’s Glory , ibroshọ rẹ Was Life Created ?
vẹ The Origin of Life — Five Questions Worth Asking , kugbe ọbe re se Is There a Creator Who Cares About You ?
Avwanre je mrẹ emu rẹ ẹwẹn vwẹ imagazini avwanre .
Ọke buebun , vwevunrẹ Awake !
a mrẹ ẹriẹnmie rẹ egbaerianriẹn vẹ ihwo efa ri gbikun rẹ oboresorọ ayen rhi vwo vwo imuẹro kpahen Ọghẹnẹ .
Ẹbẹre re se “ Was It Designed ? ”
vwẹ Awake ! ji muẹ emama sansan re vọnre vẹ igbevwunu .
Egbaerianriẹn davwẹngba ayen vwo ru erọnvwọn re họhọ emama nana .
Erere vọ yen herọ siẹrẹ e de se ẹbe ukoko na ọkieje , kẹ erere vọ wọ mrẹ re ?
Vwọ kpahen ibroshọ ivẹ re ghwe djunute na , oniọvo ọshare vwẹ United States rọhẹ ẹgbukpe 19 da ta : “ E pha ghanghanre kẹ vwẹ mamọ .
Mi se ayen abọ buebun re . ”
Oniọvo aye ọvo vwẹ France de ji si : “ Ẹkpo re se ‘ Was it Designed ? ’
na gbevwunu mamọ !
Ayen djephia nẹ ihwo ri tobọ me yono ẹbe kodo dede sa vwẹrokere obo ra ma emama na wan , jẹ ayen che se ruo kirobo rẹ Jihova ruro - o . ”
Vwẹ South Africa , ọsẹ vẹ oni rẹ ọmọtẹ ọvo rọhẹ ẹgbukpe 15 da ta : “ Ẹbẹre rẹ ‘ Interview ’ na yen ọmọtẹ avwanre ke se vwẹ Awake ! ”
Kẹ owẹ vwo ?
Wọ reyọ emu ẹwẹn nana ejobi vwo ruiruo vọnvọn ?
E sa nẹrhẹ esegbuyota wẹn gan kerẹ urhe rẹ awọ rọyen nabọ ruotọ .
Ọtiọyena , esegbuyota wẹn kọ cha chọn wẹ uko vwo mudia vwọso iyono rẹ efian eje . — Jer .
17 : 5 - 8 .
Diesorọ Ọghẹnẹ vwọ guọnọ nẹ wọ davwen emu ejobi ni ?
Ọ chọre a vwọ nọ enọ kpahen Baibol na ?
Ẹjo , kakaka .
Jihova guọnọre nẹ wọ “ davwe emu kemu ejobi ni , ” wo vwo vwo imuẹro rẹ uyota na komobọ .
Ọ guọnọre nẹ wo di vwo esegbuyota kidie ihwo efa ji vwo - o .
Ọtiọyena , gba vwẹ ẹgba iroro wẹn vwo vwo erianriẹn ọgbagba na .
Erianriẹn yena kọyen cha dia uchivwo ọgangan vwọ kẹ esegbuyota wẹn .
( Se 1 Tẹsalonaika 5 : 21 ; 1 Timoti 2 : 4 . )
Idjerhe ọvo e se vwo vwo erianriẹn tiọyena ọyehẹ womarẹ erọnvwọn avwanre vwo ruẹ uyono romobọ .
8 , 9 . ( a ) Erọnvwọn vọ yen ihwo evo vwo ru uyono romobọ ?
( b ) Erere vọ yen ihwo evo mrẹre ayen vwo roro kokodo kpahen oborẹ ayen yonori ?
Ihwo evo vwẹ aroẹmrẹ rẹ Baibol na vwo ruẹ uyono romobọ yẹrẹ oborẹ Baibol na vwọ dia gbagba vwẹ ẹbẹre rẹ ikuegbe , obo ra hiẹ mrẹ , kugbe isayẹnsi .
Jẹnẹsis 3 : 15 , ọyen aroẹmrẹ ọvo .
Ọyehẹ ẹkpo rẹ Baibol rẹsosuọ rọ ta ota kpahen uyovwinrota rẹ Baibol na , rọ dia ophikparobọ rẹ usuon rẹ Ọghẹnẹ vẹ orufon rẹ odẹ rọyen womarẹ Uvie na .
Ẹkpo yena vuọvo na yen ji dje oborẹ Jihova che vwo phi oba phiyọ ojaẹriọ rẹ ihworakpọ ejobi vwo nẹ ọke rẹ Adam rhe .
Mavọ wọ sa vwọ reyọ Jẹnẹsis 3 : 15 vwo ru uyono ?
Idjerhe ọvo kẹ ọna , wo se muegbe rẹ urhiẹ rẹ ọke .
Wo ji se si ẹkpo rẹ Baibol sansan phiyotọ ri dje idjerhe Ọghẹnẹ vwọ vuẹ avwanre kpahen oborẹ ihwo vẹ irueru re djunute vwẹ ẹkpo nana mudiaphiyọ , ro djerephia nẹ aroẹmrẹ nana che rugba .
Wọ da mrẹ oborẹ ẹkpo rẹ Baibol na churobọ si ohwohwo wan , ọ cha nẹrhẹ wọ nabọ mrẹvughe nẹ emraro vẹ ihwo ri si Baibol na , ghini ihwo rẹ “ [ ẹwẹn ọfuanfon , NW ] na muru . ” — 2 Pita 1 : 21 .
Oniọvo ọshare ọvo vwẹ Germany nabọ roro kpahen oborẹ ọbe rẹ Baibol na ọvuọvo ta ota kpahen Uvie na wan .
Ọ da ta : “ Ọyena igbunu , dede nẹ ihwo 40 yen siro .
Buebun rayen yerin vwẹ ọke sansan ayen je mrẹ ohwohwo - o . ”
Uyovwinrota ro shekpahen oborẹ orẹ rẹ Ọwanvrẹ na mudiaphiyọ rọhẹ Watchtower rẹ December 15 , 2013 , te ubiudu rẹ oniọvo aye ọvo vwẹ Australia mamọ .
Orẹ yena churobọ si ọbe rẹ Jẹnẹsis 3 : 15 na vẹ ẹcha rẹ Mesaya na .
Oniọvo na de si nẹ , “ Uyono yena rhie ẹro mẹ vwọ mrẹ igbunu rẹ Jihova .
Obo rọ vwẹ orẹ nana vwo mu vwọ kẹ emọ rẹ Izrẹl vẹ obo ro se vwo rugba vwẹ oma rẹ Jesu , ghini gbevwunu mamọ .
Me nabọ fọ , mi de roro kpahen oborẹ orẹ rẹ Ọwanvrẹ na che yovwin te vwẹ ọke yena ! ”
Diesorọ ẹkpo na vwo te ubiudu rẹ oniọvo aye na ọtiọna ?
Kidie ọ nabọ roro kokodo kpahen obo ro seri na , ọ da je “ riẹn otọ rọye . ”
Ọnana da rhe bọn esegbuyota rọyen gan , je nẹrhẹ o sikẹrẹ Jihova phiyọ . — Mat .
13 : 23 .
Idjerhe vọ yen evun - ẹfuọn rẹ ihwo ri si Baibol na vwọ bọn esegbuyota avwanre gan ?
Orọnvwọn ọfa rọ je sa bọn esegbuyota wẹn gan yen wọ da fuẹrẹn uduefiogbere vẹ evun - ẹfuọn rẹ ihwo ri si Baibol na .
Isiẹbe awanre buebun titi isun vẹ irere rayen .
Ẹkẹvuọvo , emraro rẹ Jihova ta uyota ọkieje .
Ayen si echobọ rẹ ihwo rayen tobọ ji te e rẹ ivie rayen .
( 2 Ikun 16 : 9 , 10 ; 24 : 18 - 22 ) Ayen ji si echobọ rayen vẹ e rẹ idibo rẹ Ọghẹnẹ efa phiyotọ .
( 2 Sam . 12 : 1 - 14 ; Mak 14 : 50 ) Oniọvo ọshare rọ dia eghene vwẹ Britain da ta : “ A fobọ mrẹ oka rẹ evun - ẹfuọn tiọyena - a .
Ọnana nẹrhẹ ọ nabọ mu avwanre ẹro nẹ obọ rẹ Jihova yen Baibol na ghini nurhe . ”
Mavọ yen ighene se vwo dje ọdavwaro phia vwọ kẹ ọghanrovwẹ rẹ irhi rehẹ Baibol na ?
Ihwo buebun vwo imuẹro nẹ Baibol na ọbe rẹ Ọghẹnẹ fikirẹ irhi rọyen ri suẹn avwanre .
( Se Une Rẹ Ejiro 19 : 7 - 11 . )
Oniọvo aye ọvo rọ dia eghene vwẹ Japan de si : “ Orua mẹ da vwẹ eta rẹ Baibol na vwo ruiruo , kẹ avwanre vwo uvi rẹ omavwerhovwẹn .
Avwanre ki vwo ufuoma , oyerinkugbe , vẹ ẹguọnọ . ”
Irhi rẹ Baibol na sẹro avwanre vwo nẹ ẹga rẹ efian vẹ imuẹro echọchọ rẹ ihwo buebun dia eviẹn kẹ nonẹna .
( Une 115 : 3 - 8 ) Uyono rẹ ihworakpọ nẹ Ọghẹnẹ herọ - ọ na , se djobọte ihwo ?
Iyono tiọyena kerẹ ọ rẹ erọnvwọn mamarhe na rhoma hirhe emama phiyọ ọghẹnẹ , keyen a rhoma reyọ urinrin vwọ kẹ ukperẹ Jihova .
Ihwo ri yono nẹ Ọghẹnẹ herọ - ọ , tare nẹ akpeyeren avwanre hẹ obọ avwanre .
Ọtiọyena , ayen rhe vwo iphiẹrophiyọ kpahen omamọ akpọ rọ cha obaro na - a . — Une 146 : 3 , 4 .
12 , 13 .
A da ta ota kpahen emama yẹrẹ Baibol na , ọrhọ yen idjerhe ro me yovwin re vwo nene emọ isikuru , iyono vẹ ihwo efa ta ota na ?
Mavọ yen wọ sa vwọ reyọ ona vwọ vuẹ ihwo kpahen emama vẹ Baibol na ?
Ẹsosuọ , wo brokpakpa roro nẹ wọ riẹn oborẹ ayen segbuyota - a .
Ihwo evo tanẹ ayen vwo imuẹro kaphen uyono rẹ erọnvwọn mamarhe , ẹkẹvuọvo ayen ji roro nẹ Ọghẹnẹ herọ .
Ayen roro nẹ Ọghẹnẹ ma erọnvwọn womarẹ uyono rẹ erọnvwọn mamarhe na .
Efa je tanẹ ayen vwo imuẹro kpahen uyono nana kidie e yono vwẹ isikuru .
Ẹga ku evo phiyotọ ọtiọyena ayen rhe vwo imuẹro kpahen Ọghẹnẹ - ẹ .
Kọyensorọ , wọ vẹ ohwo da cha ta ota kpahen uyovwinrota nana , ofori wọ vwọ nọ enọ tavwen .
Riẹn obo ro segbuyota .
Wọ da vwomakpotọ nabọ kerhọ kẹ , o se vwo owenvwe rọ vwọ kerhọ kẹ wẹ . — Tai . 3 : 2 .
Ohwo da vwọso esegbuyota wẹn , wọ sa vwẹ ona vuẹ nẹ o gbe djefiotọ kẹ wẹ .
Vuẹ nẹ o djekpahen oborẹ arhọ sa vwọ dia ababọ rẹ Ọmemama .
Arhọ ke sa dia re te nonẹna , mudiaphiyọ nẹ o vwo ẹgba ro vwo vwiẹ .
Ohwo ro yono kodo kpahen obo rehẹ evunrẹ erọnvwọn sansan ( chemistry ) da ta ota kpahen obo ra guọnọre orọnvwọn ki se vwiẹ oka rọyen , ( 1 ) orọnvwọn ro se rhurho , ( 2 ) obo ro se vwo vwo ẹgba , ọ me je reyọ vwo ruiruo , ( 3 ) evuẹ sansan rehẹ evunrẹ ikẹn na , vẹ ( 4 ) ẹgba ro se vwo phi evuẹ na phiyọ ọkpokpọ rọyen na .
Ọ da je tanẹ , “ Igbevwunu rọhẹ evunrẹ arhọ otete dede , a mrẹ vwo dje - e . ”
Die wo se ru wo de no nẹ wo muegbe wọ vwọ ta ota kpahen emama vẹ uyono rẹ erọnvwọn mamarhe - e ?
Wo de no nẹ wo muegbe wọ vwọ ta ota kpahen emama vẹ uyono rẹ erọnvwọn mamarhe na - a , wọ sa reyọ iroroẹjẹ rẹ Pọl vwo ruiruo .
Ọ de si : “ Uwevwi kuwevwi ohwo re bọn , ẹkẹvuọvo ọbọn ebabọn rẹ emu ejobi ọye hẹ Ọghẹnẹ . ” ( Hib .
3 : 4 ) Ọnana ona rọ vọnre vẹ aghwanre mamọ , ọ je wian dẹn !
Vwọrẹ uyota , orọnvwọn rọ pha kinikini dede ohwo ro vwo aghwanre yen ruro .
Wọ sa je vwẹ ẹbe ro fori vwo ruiruo .
Oniọvo aye ọvo reyọ ibroshọ ivẹ re djunute nanayen vwọ kẹ ọshare ọvo rọ tare nẹ ọyen vwo imuẹro kpahen uyono rẹ erọnvwọn mamarhe ukperẹ Ọghẹnẹ .
Omarẹ udughwrẹn ọvo vwọ wan nu , ọshare na da ta : “ Asaọkiephana , mi vwo imuẹro kpahen Ọghẹnẹ re . ”
A da vwẹ uyono rẹ Baibol vwo mu kẹ , ọshare na da rhe dia Oseri rẹ Jihova .
15 , 16 .
Idjerhe ọfa vọ yen wo ji se vwo ruiruo , kẹ die yen ọdavwẹ wẹn ?
Wọ sa je vwẹ ona nana vwo ruiruo siẹrẹ wọ da ta ota kẹ ohwo ro vwo imuẹro kpahen Baibol na - a .
Riẹn obo ro ghini vwo imuẹro kpahen , vẹ iyovwinreta ri je .
( Isẹ 18 : 13 ) Ọ da dianẹ o vwo ẹguọnọ kpahen isayẹnsi , ọ sa ta ota phiyọ siẹrẹ ọ da mrẹ asan evo rẹ Baibol na vwọ rhọnvwephiyọ isayẹnsi .
Aroẹmrẹ rehẹ Baibol na vẹ ikuegbe rọyen re nabọ dia gbagba ji se djobọte ihwo efa .
Wo se ji djunute eta rẹ Baibol na kerẹ Ota rẹ Jesu vwẹ enu rẹ Ugbenu na .
Karophiyọ nẹ ọdavwẹ wẹn ọyen ota na vwo te ẹwẹn rẹ ohwo na , ọ diẹ wọ vwọ phraphro - o .
Ọtiọyena , nabọ kerhọ .
Nọ enọ , vwo uruemu rẹ dẹndẹn vẹ ọghọ ma rho wọ da ta ota kẹ ohwo ro vien we .
Ayen che vwo owenvwe ayen vwo muọghọ kẹ esegbuyota wẹn .
Ayen je cha mrẹ nẹ wọ nabọ vwo imuẹro rẹ obo wọ ta na .
Ọyena orọnvwọn rọ kanre ighene buebun nonẹna .
O ji fo wọ vwọ karophiyọ nẹ ọ diẹ ihwo eje re nọ onọ yen wọ kpahen kẹ - ẹ , kerẹ egbaphro yẹrẹ ihwo re de guọnọ vwẹ owẹ jehwẹ . — Isẹ 26 : 4 .
17 , 18 . ( a ) Die yen sa chọn wẹ uko vwo ru uyota na ọwẹn ?
( b ) Onọ vọ yen che djekpahen vwẹ uyovwinrota rọ vwọ kpahen ọnana ?
Erianriẹn rẹ Baibol na ghevweghe cha sa nẹrhẹ esegbuyota ga - an .
Eriyin na , gba nabọ tọn kodo vwẹ Baibol na kerẹ ohwo rọ guọnọ efe re sinu .
( Isẹ 2 : 3 - 6 ) Reyọ erọnvwọn nana vwo ruiruo ; Watchtower Library vwẹ DVD , Watchtower ONLINE LIBRARY , kugbe Watch Tower Publications Index yẹrẹ Research Guide for Jehovah’s Witnesses .
Davwẹngba wo se Baibol na re , wo se ruo vwẹ ẹgbukpe ọvo .
Isese rẹ Baibol na nabọ bọn esegbuyota avwanre gan .
Oniruo okinriariẹ ọvo vwọ karophiyọ ọke ighene rọyen , ọ da ta : “ Orọnvwọn ọvo rọ chọn vwẹ uko vwọ riẹn nẹ Baibol na Ota rẹ Ọghẹnẹ ọyen mi vwo se re .
Ki mi rhi vwo ẹruọ rẹ ikuegbe rẹ Baibol ri mi yonori ọke me vwọ hẹ omotete .
Ọnana toroba ọrho rẹ ẹwẹn mẹ . ”
Emiọvwọn , ovwan vwo iruo rode vwẹ ọrho rẹ ẹwẹn rẹ emọ ovwan .
Mavọ ovwan sa vwọ chọn ayen uko vwo vwo esegbuyota ọgangan ?
Uyovwinrota rọ vwọ kpahen ọnana che djekpahọn .
“ Imighene rẹ eshare vẹ emetẹ . . .
Jẹn ayen jiri odẹ rẹ Ọrovwohwo na . ” — UNE 148 : 12 , 13 .
UNE : 88 , 115
Diesorọ ọ vwọ ghanre mamọ nẹ wọ nabọ vughe emọ wẹn ?
Mavọ wọ sa vwọ nabọ reyọ udje vwo ruiruo siẹrẹ wo de yono ayen ?
Diesorọ o vwo fo nẹ wọ nẹrhovwo ọkieje ji vwo esegbuyota vẹ odirin ?
1 , 2 . ( a ) Egbabọse vọ yen emiọvwọn hirharokuẹ , kẹ mavọ ayen se vwo phiokparobọ ?
( b ) Erọnvwọn ẹne vọ yen a cha fuẹrẹn asaọkiephana ?
AYE gbe ọshare ọvo re dia France tare nẹ , “ Avwanre vwo imuẹro kpahen Jihova , jẹ ọ diẹ ọyena mudiaphiyọ nẹ emọ avwanre ji che vwo imuẹro kpahọ - ọn .
Esegbuyota diẹ obo ra riuku rọye - en .
Ememerha yen emọ na che vwo vwo . ”
Oniọvo ọshare ọvo vwẹ Australia de ji si : “ Ra vwọ bọn esegbuyota phiyọ ubiudu rẹ ọmọ wẹn , ọyen egbabọse rọ ma rho wo che hirharoku .
Wọ guọnọ ukẹcha mamọ .
Wo se roro nẹ wọ nabọ kpahenphiyọ onọ ọvo rẹ ọmọ wẹn nọ wẹ .
Jẹ wo rhi vwo ni , ọ rhoma nọ onọ na re !
Ẹkpahọnphiyọ rọ nabọ te ẹwẹn rẹ ọmọ wẹn nonẹ , se jẹ ẹwẹn rọyen ete odẹ rọ cha na .
Ọkiọvo wọ sa kpahenphiyọ onọ vuọvo , abọ buebun . ”
Wọ da dia ọmiọvwọn , ọkiọvo wo no nẹ wo che se yono emọ wẹn je kẹ ayen ọkpọvi rọ sa nẹrhẹ ayen dia ihwo ri vwo esegbuyota - a ?
Vwọrẹ uyota , aghwanre romobọ avwanre che se ruiruo na - a !
( Jer . 10 : 23 ) Ẹkẹvuọvo , e se phikparobọ siẹrẹ e de nene odjekẹ rẹ Ọghẹnẹ .
Roro kpahen erọnvwọn ẹne re sa chọn wẹ uko vwọ bọn esegbuyota rẹ emọ wẹn gan : ( 1 ) Nabọ vughe ayen .
( 2 ) Mu ẹwẹn wẹn kpahen obo wo yono ayen .
( 3 ) Reyọ emamọ udje vwo yono ayen .
( 4 ) Vwo odirin , wọ me je nẹrhovwo ọkieje .
Idjerhe vọ yen emiọvwọn sa vwọ vwẹrokere Jesu vwẹ uyono rayen ?
Vwẹ ọke sansan , Jesu nọ idibo rọyen oborẹ ayen segbuyota . ( Mat .
16 : 13 - 15 ) Vwẹrokere udje rọyen .
O yovwin siẹrẹ wọ da vwẹ uphẹn kẹ emọ na nẹ ayen ta ẹwẹn rayen ọke ovwan da wiowian kuẹgbe yẹrẹ ovwan de gbikun .
Ọ sa dia oborẹ ayen jẹ ẹriẹn yẹrẹ erọnvwọn ayen vwo ẹwẹn ivivẹ kpahen .
Ọmọshare rọhẹ ẹgbukpe 15 vwẹ Australia de si : “ Ọsẹ mẹ nene uvwe ta ota kpahen esegbuyota mẹ ọkieje , ọ je chọn vwẹ uko vwo roro .
Ọ me nọ vwẹ : ‘ Die yen Baibol na tare ? ’
‘ Wo vwo imuẹro kpahen obo rọ tare ? ’
‘ Diesorọ wo vwo vwo imuẹro kpahọn ? ’
Ọ guọnọre nẹ me kpahenphiyọ kirobo mi vwo ẹruọ rọyen , ọ diẹ kirobo rẹ ọ vẹ oni mẹ tare - e .
Me vwọ ghwanra na , jẹ ẹkpahọnphiyọ mẹ ji kodophiyọ . ”
Diesorọ e vwo ni enọ rẹ emọ ghanghanre ?
Djudje rọyen .
Ọ da dianẹ ọmọ wẹn ghwe vwo imuẹro kpahen uyono ọvo - o , wo jẹ ivun miovwo uwe - e , yẹrẹ wọ ta eta ro djerephia nẹ wọ chochọ rẹ uyono na - a .
Vwomakpotọ , nene jiroro kpahen uyovwinrota na .
Ọsẹ ọvo da ta : “ Wọ vwẹ ẹro okueku vwo nẹ enọ rẹ ọmọ wẹ - ẹn , ni ayen ghanghanre .
Wọ je kẹnoma kẹ ota na kidie nẹ o ghwe je we - e . ”
Vwọrẹ uyota , o yovwin wo de ni enọ rẹ ọmọ kerẹ odjephia nẹ ọ ghene guọnọ riẹn .
Jesu vwọ hẹ ẹgbukpe 12 dede , ọ nọ enọ egangan evo .
( Se Luk 2 : 46 . )
Oniọvo ọmọshare rọhẹ ẹgbukpe 15 vwẹ Denmark da ta : “ Me vwọ vuẹ ọsẹ vẹ oni mẹ nẹ o muvwẹro nẹ ayen hẹ ẹga rẹ uyota na - a , ayen nabọ vwẹ ẹwẹn kpotọ dede nẹ o se gbe ayen unu .
Ayen da reyọ Baibol na vwọ kpahenphiyọ enọ mẹ eje . ”
Idjerhe vọ yen emiọvwọn se vwo djephia nẹ ayen wian kpahen esegbuyota rẹ emọ rayen ?
Nabọ vughe emọ wẹn ; iroro rayen , obo rehẹ ẹwẹn rayen , vẹ ọdavwẹ rayen .
Wo ghwe roro nẹ ayen vwo esegbuyota kidie nẹ ayen nene uwe kpo uyono vẹ iruo aghwoghwo na - a .
Nene ayen ta eta kpahen erọnvwọn rẹ ẹwẹn kẹdẹ kẹdẹ .
Nene ayen nẹrhovwo , je nẹrhovwo kẹ ayen .
Riẹn kpahen egbabọse rẹ ayen hirharokuẹ , wọ je chọn ayen uko vwo phi ayen kparobọ .
Iyono rẹ Baibol na da dia evunrẹ ubiudu rẹ emiọvwọn , ukẹcha vọ yen ọnana cha vwọ kẹ ayen ?
Kerẹ oyono , uyono rẹ Jesu te ubiudu rẹ ihwo kidie o vwo ẹguọnọ rẹ Jihova , Ota rẹ Ọghẹnẹ , vẹ ihwo na .
( Luk 24 : 32 ; Jọn 7 : 46 ) Oka rẹ ẹguọnọ tiọyena yen cha chọn emiọvwọn uko vwọ ta eta ri che te ubiudu rẹ emọ rayen .
( Se Urhi Rivẹ 6 : 5 - 8 ; Luk 6 : 45 . )
Ọtiọyena , emiọvwọn , ovwan nabọ yono Baibol na vẹ ẹbe ukoko na .
Yono kpahen emama , ji se ẹbe avwanre re ta ota kpahen ayen . ( Mat .
6 : 26 , 28 ) Ọnana cha nẹrhẹ erianriẹn wẹn hẹrephiyọ , ọdavwaro wẹn kpahen Jihova ko che kodophiyọ , ọ je cha nẹrhẹ wọ dia omamọ rẹ oyono vwọ kẹ emọ wẹn . — Luk 6 : 40 .
7 , 8 .
Uyota rẹ Baibol na da vọn ubiudu rẹ emiọvwọn , die yen che nẹ obuko rọyen rhe ?
Djudje rọyen .
Siẹrẹ ubiudu wẹn da vọn vẹ uyota rọhẹ Baibol na , ọ cha nẹrhẹ wo vwo owenvwe wo vwo yono orua wẹn .
Ru ọnana kọke kọke , ọ diẹ ọke wo de muegbe rẹ uyono yẹrẹ ọke ẹga orua ọvo - o .
Vwọba , ọ sa tobọ dia ọke rẹ ovwan de gbikun yẹrẹ ruẹ erọnvwọn efa .
Aye gbe ọshare ọvo roro kpahen Jihova siẹrẹ ayen da mrẹ igbevwunu rẹ emama yẹrẹ ayen da riavwerhen rẹ emuọre evo .
Ayen da ta : “ Avwanre nẹrhẹ emọ na karophiyọ ẹguọnọ vẹ iroro rọ nẹrhẹ Jihova ru erọnvwọn nana eje vwọ kẹ avwanre . ”
Aye gbe ọshare ọfa vwẹ South Africa vẹ emetẹ ivẹ rayen da wiowian vwẹ udju rayen , ayen vwẹ ọke nana vwọ kpọ ẹwẹn rẹ emọ na kpo igbevwunu rẹ oborẹ ekankọn vwọ djẹ e me rhe dia rhuarho .
Emiọvwọn na da ta : “ Avwanre davwẹngba rere emọ na vwo ni arhọ ghanghanre vẹ igbevwunu rọyen . ”
Ọke rẹ ọsẹ ọvo vwẹ Australia vẹ ọmọshare rọyen rọhẹ omarẹ ẹgbukpe ihwe vwo kpo asan ra da sẹro rẹ erọnvwọn eghanghanre rẹ awanre ( museum ) , ọ vwẹ uphẹn nana vwọ bọn esegbuyota rẹ ọmọ rọyen gan kpahen Ọghẹnẹ vẹ emama .
Ọsẹ na da ta : “ Avwanre mrẹ ema rẹ eranvwe rẹ urhie evo re se ammonoids vẹ trilobites .
O gbe avwanre unu mamọ nẹ eranvwe nana ri ghwu nẹ akpọ na re na vọnre vẹ erhuvwu kugbe igbevwunu kirobo eranvwe efa hepha nonẹna .
Ọ da dianẹ arhọ mama nẹ erọnvwọn rẹsosuọ re ghwa vọn vẹ igbevwunu - u vwo kpo e re vọnre vẹ igbevwunu , kẹ diesorọ eranvwe rẹ awanre nana vwọ vọn vẹ igbevwunu tiọyen ?
Ọnana te vwe ẹwẹn mamọ , me da je vuẹ ọmọ mẹ kpahọn . ”
Diesorọ udje vwo yovwin , kẹ mavọ yen oni ọvo ruro wan ?
Jesu reyọ idje vwo ruiruo mamọ , rọ rhanriẹn iroro , ri te ẹwẹn , je nẹrhẹ a karophiyọ emu . ( Mat .
13 : 34 , 35 ) Emọ vwẹ ẹwẹn roro emu mamọ .
Eriyin na , gba nabọ reyọ idje vwo ruiruo vwẹ uyono wẹn .
Ọtiọyen oni ọvo vwẹ Japan ruẹ .
Ọke rẹ emeshare rọyen ivẹ vwọ hẹ ẹgbukpe erenren vẹ ihwe , o de yono ayen kpahen irharheghe na vẹ oborẹ Jihova nabọ ruo wan .
Ro se vwo yono ayen , oni na da vwẹ imiki , oyibu , vẹ iti vwọ kẹ emọ na .
Ọ da vuẹ emọ na nẹ ayen gbe iti kẹ ọyen .
Oni na da ta : “ Ayen nabọ jomaotọ ruo , me vwọ nọ ayen oboresorọ ayen vwọ nabọ jomaotọ , emọ na da tanẹ ayen guọnọ gbe iti na kirobo me guọnerọ .
Me da vuẹ ayen nẹ ọtiọyen Ọghẹnẹ je jomaotọ ku aphopho sansan rehẹ irharheghe na kugbe rere o se vwo shephiyọ kẹ avwanre . ”
Udje yena ghwe shephiyọ vwọ kẹ edje rẹ emọ na , ọ da nẹrhẹ ayen roro kpahọn vwọ vrẹ obo rọ rha dia jovwo .
Uyono yena cha sa chọrọ ayen ẹro kakaka - a !
Wọ sa reyọ erọnvwọn rẹ ayen riẹnre vwọ bọn esegbuyota rayen gan kpahen Ọghẹnẹ vẹ emama ( Ni ẹkorota 10 )
10 , 11 . ( a ) Udje vọ yen wo se vwo yono ọmọ wẹn vwọ bọn esegbuyota gan kpahen Ọghẹnẹ ?
( Ni uhoho rẹsosuọ na . ) ( b ) Idje vọ yen wo vwo ruiruo re ?
Wọ sa tobọ vwẹ erọnvwọn re vwo chere emu vwọ bọn esegbuyota rẹ ọmọ wẹn gan .
Idjerhe vọ ?
Kerẹ udje , wo de ru ikeki nu , wo se djekpahen erọnvwọn sansan wo vwo ruo vwọ kẹ ọmọ na .
Gba vwẹ omamọ vwọ kẹ , omamọ kerẹ apo , wọ nọ : “ Wọ riẹnre nẹ ‘ erọnvwọn sansan ’ yen kukugbe a ke sa mrẹ apo nana ? ”
Bro kpo ẹkẹn ivẹ , vwọ vwẹ ubi na vwọ kẹ .
Wọ sa vuẹ nẹ ubi na yen “ si ” erọnvwọn rehẹ apo na eje phiyọ , ejajẹ re vwo sio gan vrẹ ọ re vwo si erọnvwọn re vwo chere emu re si phiyọ ọbe ghevweghe .
Wọ sa je nọ : “ Ọ da dianẹ o vwo ohwo ro si erọnvwọn re vwo ru ikeki phiyọ ọbe , kẹ ono rhe si erọnvwọn re vwo ru apo ? ”
Vwọ kẹ ọmọ rọ ghwanre emerha , wo se dje kẹ nẹ erọnvwọn re vwo ru apo na eje , tobọ te urhe rẹ apo na komobọ , e hẹ evunrẹ ubi rẹ apo na .
Wọ vẹ ọmọ na se ji ni ihoho evo rehẹ aruẹbe 10 re te 20 rẹ ibroshọ na The Origin of Life — Five Questions Worth Asking . .
Emiọvwọn buebun nene emọ rayen gbikun kpahen ẹkpo re se “ Was It Designed ? ”
rọhẹ Awake !
Ayen sa je reyọ vwo yono imitete erọnvwọn elọlọhọ evo .
Kerẹ udje , aye gbe ọshare ọvo vwẹ Denmark vwẹ aropleni vwọ vwanvwen emephran .
Ayen da ta : “ Aropleni họhọ ọmọphran , ẹkẹvuọvo aropleni sa rhọghọ ikẹn , ọ me sa ayen phiyọ aropleni itete ?
Emephran guọnọ ohwo ro che dje oborẹ ayen wontọ wan ?
Wọ sa vwẹ edo rẹ aropleni vwo djẹ ine rẹ ephran ?
Ọtiọyena , ono yen me vwo aghwanre , ohwo ro ru aropleni gbane Ohwo rọ ma emephran na ? ”
Omamọ rẹ eta vẹ enọ tiọyena sa chọn ọmọ wẹn uko vwo vwo “ ọmrẹvughe ” je bọn esegbuyota rọyen gan kpahen Ọghẹnẹ . — Isẹ 2 : 10 - 12 .
Mavọ yen udje sa vwọ bọn esegbuyota rẹ emọ wẹn gan kpahen Baibol na ?
Omamọ udje sa je nẹrhẹ ọmọ wẹn vwo imuẹro nẹ Baibol na ghene ọbe uyota .
Kerẹ udje , roro kpahen Job 26 : 7 .
( Se . )
Mavọ wo se vwo dje nẹ ẹwẹn ọfuanfon Ọghẹnẹ yen e vwo si ẹkpo nana ?
Wọ sa ghwa vuẹ oborẹ Baibol na tare .
Jẹ ukperẹ ọtiọyen , wọ sa chọn ọmọ wẹn uko vwo roro .
Karophiyọ nẹ vwẹ ọke rẹ Job , itẹliskopu vẹ aropleni ri kpo ophephe herọ - ọ .
Ọmọ na sa dia ọ rọ phraphro nẹ orọnvwọn ọrhuarho kerẹ akpọ na cha sa dia enu rẹ odiodi - i .
Ọ sa vwẹ ibọrọ yẹrẹ ukpokpo vwo djephia nẹ orọnvwọn ro vwo ọnyẹ guọnọ asan rọ vwẹ oma rẹrẹ .
Uyono tiọyen cha nẹrhẹ ọmọ na karophiyọ nẹ Jihova vwo evuẹ rẹ uyota vwẹ Baibol na ọke grongron tavwen ihworakpọ ke rhe mrẹ ayen vughe . — Neh .
9 : 6 .
13 , 14 .
Mavọ yen emiọvwọn se vwo dje ọghanrovwẹ rẹ irhi rẹ Baibol vwọ kẹ emọ rayen ?
Ofori emiọvwọn vwo dje ọghanrovwẹ rẹ irhi rẹ Baibol vwọ kẹ emọ rayen .
( Se Une Rẹ Ejiro 1 : 1 - 3 . )
Idjerhe buebun herọ e se vwo ru ọnana .
Kerẹ udje , wọ sa vuẹ emọ wẹn nẹ ayen vwẹ ẹro roro nẹ ovwan guọnọ kpo asan oshesheri ra dia , ayen ji vwo uphẹn rẹ ayen vwọ sane ihwo ri che nene ovwan dia oboyin .
Gba nọ , “ Oka rẹ uruemu vọ yen ohwo vuọvo vwo rere ihwo ejobi sa vwọ dia vwọrẹ ufuoma ? ”
Wọ sa je vuẹ ayen kpahen odjekẹ rẹ aghwanre rọhẹ Galesha 5 : 19 - 23 .
Udje yena vwo iyono eghanghanre ivẹ .
Ẹsosuọ , irhi rẹ Ọghẹnẹ titi ufuoma vẹ oyerinkugbe .
Ọrivẹ , uyono rẹ Jihova vwọ kẹ avwanre asaọkiephana muegbe avwanre vwọ kẹ akpọ kpokpọ na .
( Aiz . 54 : 13 ; Jọn 17 : 3 ) Wọ sa je vwẹ ikuegbe rẹ oborerhiẹromrẹ rọhẹ ẹbe avwanre vwo dje ẹkpo na fiotọ .
Ọ sa dia ẹkpo re se “ The Bible Changes Lives , ” ra teyanphia vwẹ ọbe Uwevwin Orhẹrẹ na .
Yẹrẹ ọ da dianẹ ohwo ọvo herọ vwẹ ukoko wẹn ro ru ewene rode vwẹ akpeyeren rọyen o se vwo ru obo ri je Jihova , wo se durhie nẹ ọ rhe vuẹ orua wẹn kpahen ikuegbe rọyen .
Oka rẹ ikuegbe tiọyena nẹrhẹ a mrẹ ọghanrovwẹ rẹ irhi rẹ Baibol na ! — Hib .
4 : 12 .
Die yen ofori nẹ ọ dia ọdavwẹ wẹn siẹrẹ wo de yono emọ wẹn ?
Obo ra ta na kẹ ọna : Wọ vwẹ ona ọvuọvo vwo yono emọ wẹ - ẹn .
Reyọ ẹgba iroro wẹn vwo ruiruo .
Rhanriẹn iroro rayen kirobo rẹ ẹgba iroro rayen muru .
E jẹ uyono na vọn vẹ omavwerhovwẹn , ọ me je bọn esegbuyota rayen gan .
Ọsẹ ọvo da ta : “ Wo jẹ oma rhọ wẹ - ẹ , reyọ ena kpokpọ vwo ruiruo ọkieje . ”
Diesorọ a vwọ guọnọ odirin siẹrẹ e de yono emọ ?
Djudje rọyen .
A guọnọ ẹwẹn ọfuanfon rẹ Ọghẹnẹ e ki se vwo esegbuyota ọgangan . ( Gal .
5 : 22 , 23 ) Kerẹ omamọ , esegbuyota guọnọ ọke ọ sa vwọ rho .
Ọtiọyena , ofori nẹ wo vwo odirin vẹ erhiorin siẹrẹ wo de yono emọ wẹn .
Ọsẹ ọvo ro vwo emọ ivẹ vwẹ Japan , tare nẹ , “ Me vẹ aye mẹ nabọ nene emọ na ghwọrọ ọke kuẹgbe .
Vwo nẹ ọke ayen vwọ hẹ emọboba , me vwẹ ibrẹro 15 vwo yono ayen kẹdẹ kẹdẹ , jokpanẹ ẹdẹ rẹ avwanre kpo uyono .
Ibrẹro 15 na bun nọ kẹ avwanre - e o ji bun nọ kẹ aye - en . ”
Oniruo okinriariẹ ọvo de si : “ Ọke me vwọ hẹ eghene , mi vwo enọ buebun ri tighi ẹwẹn mẹ .
Ọke vwọ yanran na , me da rhe mrẹ ẹkpahọnphiyọ rayen vwẹ emẹvwa , ẹga orua yẹrẹ uyono romobọ .
Kọyensorọ , o vwo fo nẹ emiọvwọn yono emọ rayen ọkieje . ”
Wọ da guọnọ dia omamọ oyono , ofori nẹ Ota rẹ Ọghẹnẹ ka dia ubiudu wẹn ( Ni ẹkorota 17 )
Diesorọ omamọ rẹ udje rẹ emiọvwọn vwọ ghanre , mavọ yen aye gbe ọshare ọvo vwo phi omamo udje phiyotọ kẹ emetẹ rayen ?
Udje rẹ esegbuyota wẹn pha ghanghanre mamọ .
Emọ wẹn che ni udje wẹn , ọnana ji che djobọte ayen vwọrẹ erhuvwu .
Ọtiọyena , emiọvwọn , ovwan bọn esegbuyota ovwan gan ọkieje .
E jẹ emọ wẹn mrẹvughe nẹ Jihova ghine ugbeyan wẹn dẹn .
Ọke rẹ aye gbe ọshare ọvo vwẹ Bermuda vwọ ro ẹnwan kpahen erọnvwọn sansan , ayen vẹ emọ rayen da nẹrhovwo vwọ kẹ odjekẹ rẹ Jihova , ayen da je vuẹ emọ na nẹ ayen nẹrhovwo komobọ rayen .
“ Avwanre je vuẹ ọmọtẹ avwanre ọkpako nẹ , ‘ Vwẹroso Jihova kare kare , muomaphiyọ iruo rẹ Uvie na , wọ je ro ẹnwan gan nọ - ọ . ’
Ọ vwọ mrẹ obo ri nẹ obuko rọyen rhe , ọ da rhe riẹn nẹ Jihova ghene vwẹ ukẹcha kẹ avwanre .
Ọnana nẹrhẹ esegbuyota rọyen kpahen Ọghẹnẹ vẹ Baibol na ganphiyọ . ”
Orọnvwọn ọghanghanre vọ yen emiọvwọn mrẹvughe ?
Vwọrẹ uyota , emọ na ọvo yen che bọn esegbuyota rayen .
Kerẹ emiọvwọn , wọ sa kọn ji ku ame ku .
Ẹkẹvuọvo , Ọghẹnẹ ọvo yen sa nẹrhẹ ayen djẹ .
( 1 Kọr . 3 : 6 ) Ọtiọyena , yare ukẹcha rẹ ẹwẹn ọfuanfon rọyen , davwẹngba wẹn eje vwo yono emọ wẹn re pha ghanghanre na , kidie wo de ru ọtiọyen , Jihova ko che bruba ẹgbaẹdavwọn wẹn . — Ẹfe .
6 : 4 .
3 Ikuegbe Rẹ Akpeyeren ​ — Me Davwẹngba Me Vwọ Vwẹrokere Omamọ Udje
8 “ E Jẹn Erhorha Ẹghọ Chọrọ Ovwan Ẹro - o ”
13 Sẹro rẹ Omakpokpọ rẹ Ẹwẹn , Wọ da Ga Vwẹ Ẹkuotọ Ọfa
Vwẹ ikpe evo rhire na , ihwo rẹ ẹkuotọ sansan yehẹ evunrẹ ikoko buebun .
Uyovwinrota rẹsosuọ na cha chọn avwanre uko vwọ riẹn obo re dje uvi rẹ ọdavwẹ vwọ kẹ ihwo rẹ ẹkuotọ efa re rhe ukoko avwanre .
Uyovwinrota rivẹ na che djekpahen oborẹ ihwo re ga vwẹ ẹkuotọ ọfa sa vwọ sẹro rẹ ẹdia rẹ ẹwẹn rayen .
18 Wọ “ Yọnrọn Omamọ rẹ Aghwanre ” ?
21 Bọn Esegbuyota Wẹn Gan Kpahen Iphiẹrophiyọ Wẹn
26 Vwo Esegbuyota Kpahen Ive rẹ Jihova
Iyovwinreta ivẹ nana cha fuẹrẹn ẹbẹre ivẹ rẹ esegbuyota re djisẹ rọyen vwẹ Hibru 11 : 1 .
Uyovwinrota rẹsosuọ na dje oborẹ esegbuyota avwanre sa vwọ rho je ganphiyọ .
Uyovwinrota rivẹ na dje oboresorọ uvi rẹ esegbuyota vwọ vrẹ a de vwọ riẹn ebruphiyọ rẹ Jihova rhuẹrẹ vwọ kẹ avwanre .
31 Wọ Riẹnre Jovwo ?
Ikuegbe Rẹ Akpeyeren
Thomas Mclain Yen Gbikun na
Me da nọ : “ Wọ riẹn ikpe mẹ ? ”
Izak Marais rọhẹ Patterson , vwẹ New York da kpahen kẹ vwẹ nẹ , “ Me riẹnrẹ dẹn . ”
Ọke yena me hẹ Colorado ro vwo se vwe na .
Ji mi gbikun rẹ obo re ghwa ota yena rhe . E VWIẸ vwẹ vwẹ Wichita , obẹ Kansas , U.S.A . , vwẹ December 10 , 1936 .
Mẹvwẹ yen ọmọkpako rẹ emọ ẹne rẹ ọsẹ vẹ oni mẹ vwiẹre .
Ọsẹ vẹ oni mẹ re se William vẹ Jean nabọ ga Jihova .
Ọsẹ mẹ yen odibo rukoko , ọyen odẹ re se oniọvo rọ vwẹrote ukoko na vwẹ ọke yena .
Oni mẹ rode re se Emma Wagner yen vwẹ Baibol na vwo yono oni mẹ .
Ọ je vwẹ Baibol na vwo yono ihwo efa buebun kerẹ Gertrude Steele rọ gare kerẹ imishọnare vwẹ Puerto Rico .
* Mi de rhi vwo ihwo sansan re dia omamọ udje re me sa vwẹrokeri .
Ọsẹ mẹ ro vwo mudia urhuvwu na ọke rọ vwọ vwẹ imagazini vwọ kẹ ihwo re wanvrẹ
Vwẹ ovwọnvwọn rẹ Saturday ọvo , ọke me vwọ hẹ ẹgbukpe iyorin , me vẹ ọsẹ mẹ vwẹ ọbe rẹ Uwevwin Orhẹrẹ vẹ Consolation ( re se Awake !
enẹna ) , vwọ kẹ ihwo re wan urhuvwu na .
Ọke nana jẹ ẹkuotọ na phi Ofovwin Akpọeje II .
Idọktọ ọvo rọ da udi vroma kọ hanrhe ọsẹ mẹ nẹ ọ djoshọ kidie ọ rhọnvwe vwobọ vwẹ ofovwin na - a .
Idọktọ na da vwẹ opharo rọyen vwo duvwun ọ rẹ ọsẹ mẹ , ọ da ta : “ Diesorọ wọ sa teyen ovwẹ - ẹ , ọvwoshọ ri ghevweghe na ! ”
Oshọ mu vwe , ẹkẹvuọvo oborẹ ọsẹ mẹ ruru na vwerhen ovwẹ oma mamọ .
Ọ kpahen kẹ - ẹ , ọ ghwa tẹnrovi ẹbe rọ vwọ kẹ ihwo ri kokori na .
Siẹvuọvo na , isodje ọvo kọ wanvrẹn , idọktọ na de bunu se nẹ , “ Yanrhe rhi mu ọvwoshọ nana ! ”
Isodje na vwọ mrẹ nẹ ọshare na da udi vroma , kọ vuẹrẹ nẹ , “ Kpo uwevwin wẹn , wo jẹ udiẹda vwo ! ”
Ayen ihwo ivẹ da yanran .
Uduefiogbere rẹ Jihova vwọ kẹ ọsẹ mẹ vwẹ ẹdẹ yena kẹ vwẹ omavwerhovwẹn mamọ .
Ọsẹ mẹ vwo asan ivẹ re de brẹto vwẹ Wichita , ọsẹ mẹ yen ji brẹto rẹ idọktọ yena !
Me vẹ ọsẹ vẹ oni mẹ ọke avwanre vwo kpo ọghwẹkoko vwẹ Wichita , uvwre rẹ 1940 fiẹ 1949
Me vwọ hẹ ẹgbukpe ẹrenren , ọsẹ vẹ oni mẹ da shẹ uwevwin vẹ eki rẹ avwanre , ayen da bọn uwevwin otete re se muẹ nẹ asan kpo asan , avwanre da je kua kpo asan ra da ma guọnọ ukẹcha vwẹ Colorado .
Avwanre dia kẹrẹ asan re se Grand Junction , ọsẹ vẹ oni mẹ ekobaro , ayen ruiruo rẹ aghwa je vwẹrote eranvwe .
Fikirẹ ebruphiyọ rẹ Jihova vẹ oruru rayen , a da rhe vwẹ ukoko mu .
Vwẹ June 20 , 1948 , ọsẹ mẹ de bru vwe phiyame vwẹ ẹtẹrhe ame rọhẹ orhoma rẹ ugbenu , ọtiọyen ji te ihwo efa ri ji rhiabọreyọ uyota na , ihwo kerẹ Billie Nichols vẹ aye rọyen .
Ayen ivẹ na ga kugbe ọke rẹ ọshare na vwọ dia oniruo okinriariẹ , ọtiọyen ọ je phia kẹ ọmọshare rayen vẹ aye rọyen .
Avwanre vwo omamọ oyerinkugbe vẹ ihwo ri vwobọ vwẹ iruo rẹ Uvie na vọnvọn , ma rho ihwo rẹ orua rẹ Steele kerẹ Don vẹ Earlene , Dave vẹ Julia , kugbe Si vẹ Martha , ayen djobọte akpeyeren mẹ mamọ .
Ayen nẹrhẹ ovwẹ mrẹ obo re vwo phi Uvie na phiyọ ẹdia ẹsosuọ sa vwọ kẹ ohwo aghọghọ .
Me vwọ hẹ ẹgbukpe 19 , ugbeyan avwanre re se Bud Hasty da vuẹ vwẹ nẹ me rhe vwomaba ọyen vwẹ iruo ọkobaro na vwẹ United States .
Oniruo okinriariẹ na da tanẹ avwanre kpo Ruston Louisiana , asan rẹ iniọvo buebun da dobọ rẹ iruo ẹga na ji .
A vuẹ avwanre nẹ avwanre ru uyono rẹ udughwrẹn na eje otoro uchunu rẹ ihwo re rhere - e .
Avwanre da rhe mrẹ omamọ asan re de se ru uyono na , a da je nabọ rhuẹrẹphiyọ .
Avwanre ru uyono na eje , ẹkẹvuọvo , uvwre rẹ ọke ọvo , avwanre ihwo ivẹ ọvo yen dia uyono na .
Ohwo ọvo ta ota na , ọrochekọ kọ rha kpahanphiyọ enọ na .
Ọ da dia ẹbẹre rẹ udje , avwanre ihwo ivẹ yen kpo umukpe na , jẹ ohwo vuọvo nẹ avwanre - e !
Ukuotọ rọyen , oniọvo aye ọvo rọ kpakore da rhe vwomaba avwanre .
Ememerha na , ihwo evo rẹ avwanre yono kugbe ihwo re dobọ rẹ iruo ẹga na ji , da ton uyono ẹra phiyọ , o rhe kri - i avwanre de rhi vwo ukoko rọ nabọ ghwotọ .
Ẹdẹ ọvo , me vẹ oniọvo Bud da mrẹ oghwoghwota rẹ Church of Christ , rọ ta ota kpahen ẹkpo rẹ Baibol me ghwa riẹ - ẹn .
Ọnana kpogho uvwe emerha , ọ da nẹrhẹ ovwẹ nabọ roro kpahen esegbuyota mẹ .
Vwẹ ọsoso rẹ udughwrẹn ọvo , ọyen mi vwo ru uyono vwẹ ason rere me sa vwọ mrẹ ẹkpahọnphiyọ rẹ enọ rọ nọre .
Ọyena nẹrhẹ mi ghini ru uyota na ọmẹ , ọtiọyena ke me rhẹro rẹ ọke ọfa me cha vwọ mrẹ ohwo ọfa tiọyen .
O rhe kri - i , oniruo okinriariẹ na da vuẹ vwẹ nẹ mi kpo El Dorado , obẹ Arkansas , ra vwẹ ukẹcha kẹ ukoko rọhẹ oboyin .
Me vwọ hẹ oboyin , kọke kọke yen isodje rẹ Colorado vwo se vwe .
Ẹdẹ ọvo me vwọ yanran , ekobaro evo da ro imoto mẹ , avwanre de vwo asidẹnti vwẹ Texas , imoto mẹ da guọghọ yẹghẹyẹghẹ .
Avwanre de se oniọvo ọshare ọvo , o de rhi mu avwanre kpo uwevwin rọyen kugbe uyono .
E de ghwoghwo obo re phia kẹ avwanre vwẹ uyono na , iniọvo na da kẹ avwanre igho .
Ayen da shẹ imoto mẹ na idọla 25 .
Avwanre de kpo Wichita , asan rẹ ugbeyan mẹ , Oniọvo McCartney , de ruiruo ọkobaro .
Emeshare rọyen Frank vẹ Francis , re dia ejimẹ , igbeyan mẹ rhi te nonẹna .
Ayen vwo imoto awanre ọvo rẹ ayen shẹ kẹ vwẹ idọla 25 , rọ ghwa dia igho me vwọ shẹ ọmẹ ro miovwirin na .
Ọnana yen obọ ẹsosuọ me vwọ mrẹ phephẹn nẹ Jihova kẹ vwẹ obo me guọnọre kidie mi phi Uvie na phiyọ ẹdia ẹsosuọ .
Me vwọ hẹ asan rayen , orua nana de dje Bethel Crane kẹ vwẹ , ọnana oniọvo aye ro vwo oruru mamọ .
Oni rọyen , Ruth , ọyen ohwo ro ji vwo oruru vwẹ Wellington , Kansas , ro ruiruo rẹ ọkobaro te ọke rọ vwọ vrẹ ẹgbukpe 90 .
O te ẹgbukpe ọvo - o , me vẹ Bethel da rọvwọn vwẹ 1958 , ọ da rhe vwomaba vwẹ kerẹ ọkobaro vwẹ El Dorado .
Fikirẹ omamọ udje sansan rẹ avwanre mrẹre nẹ ọkiemọ rhe , avwanre de brorhiẹn ra vwọ vwomakpahotọ kẹ kiruo kiruo rẹ ukoko rẹ Jihova vwọ kẹ avwanre .
E ji avwanre kerẹ ekobaro oghẹresan kpo Walnut Ridge rọhẹ Arkansas .
Vwọba , vwẹ ukpe rẹ 1962 , oma vwerhen avwanre mamọ e vwo durhie avwanre kpo iklasi 37 rẹ Isikuru rẹ Gilead .
Ọ kẹ avwanre aghọghọ rode , avwanre vwọ riẹn nẹ Don Steele jehẹ iklasi yena .
Avwanre vwo wontọ nẹ isikuru na , e de ji vwe vẹ aye mẹ kpo Nairobi vwẹ Kenya .
Oshọ vọn avwanre evun , ọke rẹ avwanre vwo vrẹn nẹ New York , ẹkẹvuọvo oshọ yena hirhe phiyọ aghọghọ ọke avwanre vwọ mrẹ iniọvo na ri rhi dede avwanre vwẹ asan rẹ aropleni de wontọ vwẹ Nairobi !
Avwanre vẹ oniọvo Mary vẹ Chris Kanaiya vwọ hẹ iruo aghwoghwo na vwẹ Nairobi
Avwanre de rhi vwo ẹguọnọ rẹ Kenya vẹ iruo aghwoghwo na .
Ihwo ẹsosuọ avwanre vwẹ Baibol na yono re nabọ yanphiaro yen Chris vẹ Mary Kanaiya .
Ayen jehẹ ẹga ọkieje rhi te nonẹna vwẹ Kenya .
Ukpe rọ vwọ kpahọn , e de ji avwanre kpo Kampala vwẹ Uganda , avwanre yen imishọnare ẹsosuọ vwẹ ẹkuotọ yena .
Ọnana ọke rẹ omavwerhovwẹn kidie ihwo buebun guọnọ yono kpahen Baibol na , ayen da je rhe dia iniọvo .
Ẹkẹvuọvo , ẹgbukpe erha gbe ubro vwọ wan nu , avwanre de vrẹn nẹ Africa re vwo orua robọ avwanre .
Avwanre de rhivwin kpo United States .
Ẹdẹ avwanre vrẹn nẹ Africa , oshọ rọhẹ evun avwanre rho nọ ọ rọ herọ ọke ẹsosuọ avwanre vwọ cha .
Avwanre nabọ rhi vwo ẹguọnọ rẹ ihwo rẹ Africa na re , avwanre ji vwo ẹwẹn nẹ ẹdẹ ọvo avwanre che rhivwin rhe .
Avwanre kua kpo Colorado , asan rẹ ọsẹ vẹ oni mẹ dia .
O rhe kri - i , aye mẹ de vwiẹ ọmọ ẹsosuọ rẹ avwanre Kimberly , ọ vwọ hẹ ẹgbukpe ọvo gbe emeranvwe iyorin , avwanre de rhe vwiẹ Stephany .
Ọnana iruo kpokpọ . Kerẹ emiọvwọn , avwanre nabọ davwẹngba vwọ kọn uyota na phiyọ ubiudu rayen .
Avwanre guọnọ dia omamọ udje vwọ kẹ ayen kirobo rẹ ihwo dia vwọ kẹ avwanre .
Ọ da ohwo mamọ nẹ dede nẹ omamọ udje se djobọte emọ , ọ dia ọyen e vwo vwo imuẹro nẹ ayen cha ga Jihova siẹrẹ ayen da ghwanre nu - u .
Oniọvo mẹ otete vẹ oniọvo aye ọvo de nẹ ukoko na .
Ẹrhovwo mẹ yen , e jẹ ayen rhoma rhe vwẹrokere omamọ udje re phiyotọ kẹ ayen na .
Ẹroevwote rẹ emetẹ na kẹ avwanre aghọghọ , avwanre je davwẹngba vwo ruẹ erọnvwọn kuẹgbe kerẹ orua .
Ọ vwọ dianẹ ugbenu kẹrẹ asan avwanre dia na , orua avwanre heha ra da vwẹ orọnvwọn rọ pha kerẹ ophapha vwọ djẹ vwẹ enu rẹ imicho ri djemu ugbenu ( skiing ) .
Avwanre vwẹ ọke nana vwo nene emọ avwanre gbikun kuẹgbe .
Avwanre ji gbikun ọke avwanre de chidia riariẹ erhanre vwẹ ovwọnvwọn .
Dede nẹ ayen jehẹ imitete , ayen nọ enọ kerẹ , “ Die mi che ru me da ghwanre ? ”
vẹ “ Oka rẹ ohwo vọ me cha rọvwọn ? ”
Avwanre davwẹngba vwo yono emọ avwanre erọnvwọn rẹ ẹwẹn ; oborẹ ayen sa vwọ tẹnrovi iruo rẹ ẹga ọkieje vẹ aghwanre rọ herọ ra vwọ rọvwọn ohwo ro ji vwo ẹwẹn tiọyen .
Avwanre yono ayen nẹ orọnvwe ghwe fo vwọ kẹ imitete - e .
Avwanre ta ota nana ọkieje , “ Wo se vwo ẹwẹn rẹ orọnvwe wọ da vrẹ ẹgbukpe 23 re . ”
Kirobo rẹ ọsẹ vẹ oni avwanre ruru , avwanre kpo uyono ji vwobọ vwẹ iruo aghwoghwo na kuẹgbe kerẹ orua .
Avwanre vwo ọrhuẹrẹphiyotọ rere iniọvo rehẹ ẹga ọkieje vwọ rhe dia uwevwin avwanre .
Avwanre je ta omamọ ota kpahen ọke avwanre vwọ ga kerẹ imishọnare .
Avwanre ji vwo ẹwẹn nẹ ẹdẹ ọvo avwanre ihwo ẹne na se kpo Africa .
Emọ avwanre ghene guọnọ kpo oyan yena .
Kọke kọke yen avwanre vwo ru ẹga orua , ọkiọvo avwanre ru udje rẹ ẹdia sansan re sa vwomaphia vwẹ isikuru .
Emọ na me dia Iseri re kpahan phiyọ enọ .
Ọnana kẹ avwanre aghọghọ , ọ je kẹ ayen uduefiogbere .
Ayen vwọ ghwanra na , ọkiọvo kẹ ayen brenu kpahen ẹga orua na .
Ẹdẹ ọvo , fikirẹ ofudjevwe , me da van ku ayen nẹ ayen kpo uvun rayen , avwanre rhe che ru ẹga orua na - a .
O gbe ayen unu mamọ , kẹ ayen viẹ ayen da je tanẹ ayen guọnọ ruo .
Ọ da nẹrhẹ avwanre mrẹvughe nẹ emọ na vwo ọdavwaro kpahen erọnvwọn rẹ ẹwẹn vwẹ ubiudu rayen .
Ayen de rhi vwo ẹguọnọ rẹ uyono na , avwanre je kẹ ayen uphẹn vwọ ta ẹwẹn rayen .
Ọ bẹn ọkiọvo siẹrẹ ayen da tanẹ ayen vwo imuẹro kpahen iyono rẹ Baibol evo - o .
Dedena , avwanre riẹn obo rehẹ ubiudu rayen .
Avwanre de nene ayen fuẹrẹn ota na nu , kẹ ayen rhiabọreyọ ẹro rẹ Jihova vwo ni ẹdia na .
Ememerha na , owian ra vwọ ghẹrẹ emọ na de rhi notọ .
Womarẹ ukẹcha vẹ odjekẹ rẹ ukoko rẹ Jihova , emọ avwanre de rhi vwo ẹguọnọ rẹ Jihova .
Oma vwerhen avwanre mamọ ayen vwọ ton iruo ọkobaro phiyọ ọke ayen ghwe vwo wontọ nẹ isikuru nu , ayen de ji yono iruo ayen sa vwọ ghẹrẹ oma rayen .
Ayen vẹ iniọvo eya ivẹ efa de kpo asan ra da ma guọnọ ukẹcha vwẹ Cleveland rọhẹ Tennessee .
Urhuru rayen si avwanre ọkieje , jẹ oma vwerhen avwanre nẹ ayen hẹ ẹga ọkieje na .
Me vẹ aye mẹ da rhoma ton iruo ọkobaro phiyọ , rọ rhe kẹ avwanre uphẹn rẹ ẹga efa .
Me gare kerẹ ọchuko rẹ oniruo okinriariẹ , avwanre je wiowian vwẹ eghwẹkoko .
Tavwen emọ na ki kpo Tennessee , ayen ke kpo oghọn ukoko rọhẹ London , obẹ England .
Vwẹ oboyin , Stephany , rọhẹ ẹgbukpe 19 ọke yena da mrẹ Paul Norton , rọ ga vwẹ Bẹtẹl .
Ayen vwọ yanran ọke ọfa , Kimberly da mrẹ Brian Llewellyn , rọ vẹ Paul gba wiowian vwẹ asan ọvo .
Paul vẹ Stephany da rọvwọn ọke ro vwo te ẹgbukpe 23 nu .
Brian vẹ Kimberly da rha rọvwọn ukpe rọ vwọ kpahọn , ọke rọ vwọ hẹ ẹgbukpe 25 .
Ayen ghene dia te ẹgbukpe 23 tavwen ayen ke rọvwọn .
Ayen rọvwọn ihwo rẹ ayen guọnọ rọvwọn , avwanre nabọ ghwobọphiyọ ojẹ rayen .
Avwanre vẹ Paul , Stephany , Kimberly kugbe Brian vwẹ oghọn ukoko rọhẹ Malawi , vwẹ ukpe rẹ 2002
Emọ na vuẹ avwanre nẹ omamọ udje rẹ avwanre kugbe esẹ vẹ ini rode rayen chọn ayen uko vwo nyupho rẹ iji rẹ Jesu nẹ ‘ a ka guọnọ Uvie na ẹsosuọ , ’ tobọ vwẹ ọke rẹ uweren ọgangan .
( Mat . 6 : 33 ) Vwẹ April 1998 , e de durhie Paul vẹ Stephany kpo iklasi 105 rẹ Isikuru rẹ Gilead . Ayen vwo wontọ nu , e de ji ayen kpo Malawi vwẹ Africa .
Ọke vuọvo yena , e de durhie Brian vẹ Kimberly kpo Bẹtẹl rọhẹ London , ọmọke vwọ wan nu , e de wene ayen kpo Bẹtẹl rọhẹ Malawi .
Oma vwerhen avwanre mamọ kidie ọnana yen akpọ ro me yovwin rẹ ighene se yerin .
Vwẹ January 2001 , ọyen e vwo se use yena mi djunute vwẹ ọtonphiyọ yen .
Oniọvo Marais , rọ dia oniruo rẹ Umẹ Rọvwẹrote Iruo rẹ Efanfan , da vuẹ vwẹ nẹ ukoko na guọnọ vwẹ uyono vwo mu kẹ ihwo ri ruiruo rẹ efanfan rehẹ akpọneje , ọtiọyena , a guọnọ yono uvwe me vwọ dia ọvo usun rẹ ihwo ri che yono ayen dede nẹ me hẹ ẹgbukpe 64 .
Me vẹ aye mẹ da nẹrhovwo kpahọn , je vuẹ ini avwanre kpahọn .
Ayen guọnọre nẹ avwanre yanran , dede nẹ ayen rha cha sa mrẹ ukẹcha avwanre - e .
Mi de se ukoko rhivwin nẹ avwanre vwomakpahotọ vwọ kẹ uphẹn ọghanghanre nana .
Ọke yena , avwanre da rhe riẹn nẹ oni mẹ vwo ọga rẹ ikansa .
Me da vuẹ nẹ avwanre cha domaji rere avwanre vẹ oniọvo mẹ Linda sa vwọ vwẹrote .
Oni mẹ da ta : “ Wọ nama davwọ - ọn , ọga na cha tobọ ganphiyọ wọ rha yanra - an . ”
Ọtiọyen Linda je ta .
Obicha vẹ omaevwoze rayen kugbe iniọvo rẹ ukoko na te avwanre ẹwẹn mamọ !
Avwanre vwo kpo Watchtower Educational Center vwẹ Patterson nu , ọke vwo rhie , Linda de se vwe nẹ oni mẹ ghwu nure .
Vwo nene ọdavwẹ rẹ oni mẹ , avwanre de muomaphiyọ iruo kpokpọ nana vọnvọn .
Asan ẹsosuọ re ji avwanre ra yen oghọn rẹ ukoko rọhẹ Malawi , asan rẹ emọ avwanre ivẹ vẹ eshare rayen hepha , a mrẹ vwo dje aghọghọ rọye - en .
Oma vwerhen avwanre mamọ avwanre vwọ mrẹ ohwohwo !
Vwo nẹ etiyin , avwanre de kpo Zimbabwe vẹ Zambia .
Me vwẹ ẹgbukpe erha gbe ubro vwo yono ihwo ri ruiruo efanfan . Ọke yena vwọ wan nu , a da tanẹ avwanre rhivwin kpo Malawi re si ikuegbe rẹ iniọvo ri rhiẹromrẹ omukpahen kidie ayen rhọnvwe vwobọ vwẹ oseghe rẹ usuo - on .
*
Avwanre hẹ iruo aghwoghwo na vẹ ivwrọmọ avwanre
Vwẹ ukpe rẹ 2005 , avwanre de rhivwin kpo Basalt vwẹ Colorado , me vẹ aye mẹ da rhoma ton iruo rẹ ọkobaro phiyọ .
Vwẹ 2006 , Brian vẹ Kimberly da rhe dia kẹrẹ avwanre ọke rẹ ayen vwo vwiẹ emetẹ rayen ivẹ Mackenzie vẹ Elizabeth .
Paul vẹ Stephany je ga vwẹ Malawi , Paul ga vwẹ Umẹ Rọvwẹrote Oghọn Ukoko na .
Asaọkiephana , mi vwo siẹkẹrẹ ẹgbukpe 80 re na , ọ kẹ vwẹ aghọghọ me vwọ mrẹ ighene ri nene uvwe wian jovwo ayen vwo vwobọ vwẹ iruo na vọnvọn .
Avwanre vwo omavwerhovwẹn enẹna fikirẹ omamọ udje re phiyotọ kẹ avwanre , kugbe ọ rẹ avwanre ji phiyotọ kẹ emọ vẹ ivwrọmọ rẹ avwanre .
Wo se se ikuegbe rẹ iruo rẹ imishọnare rẹ orua rẹ Steele vwẹ Uwevwin Orhẹrẹ rẹ May 1 , 1956 aruọbe 269 re te 272 , kugbe ọ rẹ March 15 , 1971 , aruọbe 186 re te 190 e rẹ oyibo .
Kerẹ udje , se ikuegbe rẹ akpeyeren rẹ oniọvo Trophim Nsomba vwẹ Uwevwin Orhẹrẹ rẹ April 15 , 2015 aruẹbe 14 - 18 , ọ rẹ oyibo .
“ E jẹn erhorha ẹghọ chọrọ ovwan ẹro - o . ” — HIB .
13 : 2 .
UNE : 124 , 79
Diesorọ e vwo wene ẹro re vwo nẹ erhorha ?
Mavọ yen Boaz vwọ vwẹ ẹro rẹ Jihova vwo nẹ erhorha vwo ni Rutu ?
Idjerhe vọ yen avwanre se vwo dje uruemu esiri vwọ kẹ erhorha ?
1 , 2 . ( a ) Egbabọse vọ yen erhorha buebun hirharokuẹ nonẹna ?
( Ni uhoho rẹsosuọ na . ) ( b ) Ẹkarophiyọ vọ yen ọyinkọn Pọl vwọphia , kẹ enọ vọ yen ọnana ghwa rhe ?
Ọ VRẸ ẹgbukpe 30 re , Osei , rọ je dia Oseri rẹ Jihova vwẹ ọke yena - a , vwo nẹ Ghana kpo Europe .
Ọ da ta : “ Me da rhe mrẹvughe nẹ ihwo buebun tobọ davwenrhọ mẹ - ẹ .
Aruọke na ji shephiyọ oma mẹ - ẹ .
Ekpahen ro mu vwe ọke mi vwo vrẹn nẹ asan re de wontọ nẹ aropleni ganre mamọ , ke me viẹ . ”
Osei riẹn ejajẹ rẹ ihwo na - a , ọtiọyena ọ vrẹ ẹgbukpe ọvo o ki se vwo omamọ iruo .
Ọ vwọ dianẹ orua rọyen sheri kẹ na , kọ rhe dia ẹdia rẹ ọruvwohwo , urhuru ro vwo kpo ko sio .
Vwẹ ẹro roro obo wọ guọnọre nẹ e ru kẹ wẹ ọ da dianẹ wẹ yehẹ ẹdia tiọyena .
Oma cha vwerhen owẹ siẹrẹ a da nabọ dede uwe vwẹ Ọguan Ruvie dede nẹ ẹkuotọ yẹrẹ ohọroma wẹn fẹnẹre ?
Vwọrẹ uyota , Baibol na vuẹ Inenikristi nẹ “ e jẹn erhorha ẹghọ ” chọrọ ayen ẹro - o . ( Hib .
13 : 2 ) E jẹ a fuẹrẹn enọ nana : Ẹro vọ yen Jihova vwo nẹ erhorha ?
Diesorọ e vwo wene ẹro avwanre vwo nẹ erhorha ?
Ukẹcha vọ yen a sa vwọ kẹ ihwo rẹ ẹkuotọ efa ayen sa vwọ riẹn nẹ e rhiabọdede ayen vwẹ ukoko na ?
3 , 4 .
Kirobo rẹ Eyanno 23 : 9 tare , ẹro vọ yen ihwo rẹ Izrẹl na vwo ni erhorha , kẹ diesorọ ?
Jihova vwo sivwin ihwo rọyen nẹ otọ rẹ Ijipt nu , ọ da kẹ ayen irhi ri shekpahen uruemu esiri rẹ ayen ru vwọ kẹ erhorha buebun rehẹ ohri rayen . ( Eyan .
12 : 38 , 49 ; 22 : 21 ) Ọke buebun erhorha tiọyena ivwiogbere , ọtiọyena , Jihova de vwo omamọ ọrhuẹrẹphiyotọ vwọ kẹ ayen .
Ọrhuẹrẹphiyotọ ọvo tiọyen yen uphẹn rẹ ayen vwo gbugbon . — Liv .
19 : 9 , 10 .
Ukperẹ Jihova vwọ gba emọ rẹ Izrẹl nẹ ayen muọghọ kẹ erhorha , ọ da ta ota ro te ayen ẹwẹn , rọ sa nẹrhẹ ayen vwo erorokẹ .
( Se Eyanno 23 : 9 . )
Ayen riẹn ‘ obo rọ hepha ra vwọ dia ọrhorha . ’
Tavwen ayen ke tobọ dia eviẹn , ihwo rẹ Ijipt na vwo utuoma kpahen ayen fikirẹ asan rẹ ayen nurhe vẹ ẹga rayen . ( Jẹn . 43 : 32 ; 46 : 34 ; Eyan .
1 : 11 - 14 ) Ihwo rẹ Izrẹl na rhiẹromrẹ oja rọ herọ ra vwọ dia ọrhorha , ẹkẹvuọvo , Jihova guọnọre nẹ ayen ni ọrhorha rọhẹ ohri rayen kerẹ “ ọmotọ . ” — Liv .
19 : 33 , 34 .
Die yen cha chọn avwanre uko vwọ vwẹrokere ẹro rẹ Jihova vwo nẹ erhorha ?
Avwanre ji vwo imuẹro na nẹ Jihova ji vwo ọdavwẹ rẹ ihwo ri nẹ ẹkuotọ efa rhe rehẹ ukoko avwanre nonẹna . ( Urhi 10 : 17 - 19 ; Mal .
3 : 5 , 6 ) E de roro kpahen egbabọse ayen rhiẹromrẹ , kerẹ utuoma yẹrẹ ejajẹ ọrhorha , ọ cha nẹrhẹ avwanre guọnọ idjerhe re se vwo dje uruemu esiri vẹ erorokẹ kẹ ayen . — 1 Pita 3 : 8 .
6 , 7 .
Die yen djerephia nẹ Inenikristi rẹ ẹgbukpe ujorin ẹsosuọ ghwie utuoma nẹ ẹwẹn rayen ?
Inenikristi rẹ ẹgbukpe ujorin ẹsosuọ davwẹngba vwo ghwie utuoma rọhẹ uvwre rẹ ihwo rẹ Ju nẹ ẹwẹn rayen .
Vwẹ Pẹntikọst rẹ ukpe 33 , iniọvo re dia Jerusalẹm de dje uruemu esiri kẹ Inenikristi kpokpọ ri nẹ ẹkuotọ efa rhe .
( Iruo 2 : 5 , 44 - 47 ) Ẹguọnọ rẹ Inenikristi re dia Ju dje vwọ kẹ iniọvo rayen ri nẹ asan efa rhe na , djerephia nẹ ayen ghene riẹn otọ rẹ ota na “ erhorha ẹghọ , ” rọ dia ‘ uruemu esiri re dje kẹ erhorha . ’
Ukoko rẹ ọke yena vwọ rhuaphiyọ na , uruemu rẹ omaẹfẹnẹ da rhe vwomaphia .
Ihwo rẹ Ju re jẹ Grik de brenu nẹ e chukokuẹ eyauku rayen .
( Iruo 6 : 1 ) A sa vwọ rhuẹrẹ ẹdia na phiyọ , iyinkọn na da sane eshare ighwrẹn rere ayen vwẹrote ẹdia nana .
Edẹ rẹ Grik yen eshare nana vwori , ro djerephia nẹ iyinkọn na guọnọ si ẹwẹn rẹ omaẹfẹnẹ na nẹ ubiudu rẹ Inenikristi rẹ ọke yena . — Iruo 6 : 2 - 6 .
8 , 9 . ( a ) Die yen se djephia nẹ avwanre vwo ẹwẹn rẹ utuoma yẹrẹ omaẹfẹnẹ ?
( b ) Die yen ofori nẹ avwanre ghwie nẹ ubiudu avwanre ?
( 1 Pita 1 : 22 ) O vwẹ obo ro ru wa - an , asan re nurhe djobọte ohwo .
( Rom 12 : 2 ) Vwọba , ihwo re dia kẹrẹ avwanre , e re nene wiowian , yẹrẹ e rehẹ isikuru avwanre ta eta ebrabra kpahen ihwo rẹ ẹkuotọ yẹrẹ ejajẹ efa .
Mavọ yen oka rẹ eta tiọyena djobọte avwanre wan ?
Die yen avwanre ruẹ siẹrẹ ohwo da vwẹ orere yẹrẹ ẹkuruemu avwanre vwọ jehwẹ ?
O ji vwo ọke ọvo rẹ ọyinkọn Pita vwo vwo utuoma kpahen ihwo re dia ihwo rẹ Ju - u , jẹ , ememerha na o de si utuoma na nẹ ẹwẹn rọyen .
( Iruo 10 : 28 , 34 , 35 ; Gal . 2 : 11 - 14 ) Idjerhe vuọvo na , avwanre de noso nẹ ẹwẹn rẹ utuoma yẹrẹ omaẹfẹnẹ rhe avwanre , e jẹ a davwẹngba vwo ghwie nẹ ubiudu avwanre .
( Se 1 Pita 1 : 22 . )
Avwanre se roro kpahen ẹdia nana ; otoro asan re nurhe - e , avwanre eje gbare - e ọtiọyena , o vwo ohwo vuọvo ro muwan kẹ usivwi - in .
( Rom 3 : 9 , 10 , 21 - 24 ) Kẹ diesorọ e vwo no nẹ avwanre yovwin nọ ihwo efa ?
( 1 Kọr . 4 : 7 ) E jẹ avwanre vwo ẹro rẹ ọyinkọn Pọl ọke rọ vwọ vuẹ ihwo ra jẹreyọ na nẹ ayen “ gbe hẹ erhorha kugbe ihwo re kua rhe - e , ẹkẹvuọvo . . . ihwo rẹ evwruvwevwi rẹ Ọghẹnẹ . ” ( Ẹfe .
2 : 19 ) Ẹgbaẹdavwọn re vwo si utuoma re vwo kpahen ihwo rẹ ẹkuotọ ọfa nẹ ẹwẹn cha chọn avwanre uko vwo ku ohwo ọkpokpọ na phiyọ . — Kọl .
3 : 10 , 11 .
10 , 11 .
Idjerhe vọ yen Boaz vwọ vwẹ ẹro rẹ Jihova vwo nẹ erhorha vwo ni Rutu rọ dia ohwo rẹ Moab ?
Boaz vwẹ ẹro rẹ Jihova vwo nẹ erhorha vwo ni Rutu rọ dia ohwo rẹ Moab .
Ọke ro rhi vwo ni udju rọyen vwẹ ọke orhọ , Boaz de vwo oniso rẹ aye ọvo rọ dia ọrhorha rọ je dia ọgbowian , ọke ro vwo gbugbon nene ewiowian na .
Boaz vwo nyo nẹ aye na yare uphẹn tavwen o ki gbugbon dede nẹ o vwo uturhi na , Boaz da vwẹ uphẹn kẹ nẹ ọ tobọ yoro evo vwo nẹ ekrun rẹ eka na . — Se Rutu 2 : 5 - 7 , 15 , 16 .
Otaẹtakuẹgbe rọ vwọ kpahọn djerephia nẹ Boaz vwo ọdavwẹ rẹ Rutu fikirẹ ẹdia rẹ ọrhorha rọ hepha .
Ọ da nẹrhẹ ọ vuẹ nẹ o sikẹrẹ emetẹ na rere eshare na vwo je kpokpo .
Ọ nabọ kẹ ame vẹ emu kirobo rọ vwọ kẹ ewiowian rọyen na .
Vwọba , Boaz phiuduphiyọ awọ ukperẹ ọ vwọ vwẹ ẹro ri saka vwo no . — Rutu 2 : 8 - 10 , 13 , 14 .
Idjerhe vọ yen uruemu esiri re dje kẹ erhorha se vwo djobọte ayen vwọrẹ erhuvwu ?
Ẹguọnọ rẹ Rutu vwo kpahen oni - orọnvwe rọyen na te Boaz ẹwẹn mamọ , ọtiọyen ji te orhiẹn rẹ Rutu bruru rọ vwọ dia odibo rẹ Jihova .
Uruemu esiri rẹ Boaz na , ọyen odjephia rẹ ẹguọnọ ro jẹ rhẹriẹ rẹ Jihova vwo kpahen aye nana ro rhi ‘ siomanu vwẹ otọ rẹ ibekpe rẹ Ọghẹnẹ rẹ Izrẹl na . ’
( Rutu 2 : 12 , 20 ; Isẹ 19 : 17 ) Nonẹna , uruemu esiri rẹ avwanre dje kẹ “ ihwo na ejobi ” sa chọn ayen uko vwọ mrẹ uyota na vughe , je riẹn nẹ Jihova vwo ẹguọnọ rayen mamọ . — 1 Tim .
2 : 3 , 4 .
Avwanre dede erhorha re rhe Ọguan Ruvie avwanre sasasa ?
( Ni ẹkoreta 13 , 14 )
13 , 14 . ( a ) Diesorọ a vwọ davwẹngba vwo yeren erhorha vwẹ Ọguan Ruvie ?
( b ) Mavọ yen e se vwo phi ebẹnbẹn re vwo nene ohwo rẹ orere ọfa ta ota kparobọ ?
E se dje uruemu esiri kẹ ihwo rẹ ẹkuotọ efa re rhe Ọguan Ruvie avwanre womarẹ e vwo dede ayen sasasa .
Avwanre se noso nẹ oma vua erhorha na ọtiọyena , ayen rha vwomaba ihwo - o .
Fikirẹ asan rẹ ayen nurhe yẹrẹ ẹdia rẹ akpeyeren rayen , ọ sa dianẹ ayen nẹ oma rayen nẹ ihwo rẹ ẹkuotọ efa yovwin vrẹ ayen .
Ọtiọyena , e jẹ avwanre jowọ ẹsosuọ re vwo dede ayen ji dje ẹguọnọ kẹ ayen .
Ọ da dianẹ wo vwo aplikeshọni rẹ JW Language vwẹ ejajẹ wẹn , ọ sa nẹrhẹ wo yono oborẹ wo se vwo yeren ihwo nana vwẹ ejajẹ rayen . — Se Filipae 2 : 3 , 4 .
Ọ sa bẹn kẹ wẹ wọ vwọ yan bru ihwo rẹ orere ọfa ra re nene ayen ta ota .
Wo se vwo phi ẹdia yena kparobọ , wọ sa vuẹ ayen orọnvwọn ọvo kpahen oma wẹn .
O se gbewunu nẹ wọ vẹ ohwo na vwo iruemu evo kugbe , wọ sa je mrẹvughe nẹ dorere dasan rọ da vwiẹrẹ vẹ asan ro de yovwin .
Die yen sa chọn avwanre uko vwo dje erorokẹ vwọ kẹ erhorha ?
Rere ẹwẹn rẹ erhorha se vwo totọ vwẹ ukoko na , nabọ nọ oma wẹn , ‘ Ọ da dianẹ me hẹ orere ọfa , die me cha guọnọ nẹ ihwo ru kẹ vwẹ ? ’ ( Mat .
7 : 12 ) Vwo odirin siẹrẹ erhorha na de ruẹ ewene na memerha .
Ẹsosuọ , ọ sa dianẹ avwanre ghwe vwo ẹruọ rẹ iroro rayen yẹrẹ oborẹ ayen ru emu wa - an .
Ukperẹ a vwọ rhẹro rọyen nẹ ayen che rhiabọreyọ ẹkuruemu avwanre , o rhe fo nẹ e rhiabọreyọ ayen kirobo rẹ ayen hepha ? — Se Rom 15 : 7 .
16 , 17 . ( a ) Owọẹjẹ sansan vọ yen sa chọn avwanre uko vwo sikẹrẹ erhorha ?
( b ) Ukẹcha vọ yen avwanre sa vwọ kẹ ihwo rẹ ẹkuotọ efa rehẹ ukoko avwanre ?
E de yono kpahen ẹkuruemu vẹ asan rẹ erhorha na nurhe , ọ cha nẹrhẹ ọlọhọ re vwo nene ayen yerin kugbe .
A sa reyọ ọke rẹ ẹga orua avwanre vwo ru ehiahiẹ kpahen asan rẹ erhorha rehẹ ukoko na yẹrẹ ekogho na nurhe .
Idjerhe ọfa e se vwo sikẹrẹ ayen yen e vwo durhie ayen rhe uwevwin avwanre vwọ kẹ emuọre .
Ọ vwọ dianẹ Jihova “ rhie ẹchẹ rẹ esegbuyota na phihọ kẹ ihwo ri keferi ” na , o rhe fo nẹ avwanre ji rhie ẹchẹ avwanre kẹ erhorha rehẹ “ evwruwevwi rẹ esegbuyota na ” ? — Iruo 14 : 27 ; Gal .
6 : 10 ; Job 31 : 32 .
Avwanre dje uruemu esiri kẹ erhorha ri nẹ ẹkuotọ efa rhe ?
( Ni ẹkoreta 16 , 17 )
E de nene orua rọ kua nẹ ẹkuotọ ọfa rhe ghwọrọ ọke kuẹgbe , ọ cha nẹrhẹ e dje ọdavwaro kpahen ẹgbaẹdavwọn rẹ ayen vwo rhiabọreyọ ẹkuruemu avwanre .
Ọ sa nẹrhẹ avwanre mrẹvughe nẹ ayen guọnọ ukẹcha ayen se vwo yono ejajẹ na .
Vwọba , e se ji nene ayen guọnọ asan rẹ ayen cha dia vẹ iruo rẹ ayen che ru .
Owọẹjẹ nana se djobọte akpeyeren rẹ oniọvo na . — Isẹ 3 : 27 .
Omamọ udje rẹ ọghọ vẹ ọdavwaro vọ yen erhorha sa vwẹrokere nonẹna ?
Dedena , ofori nẹ erhorha na je davwẹngba vwo wene nene ẹkuruemu rẹ ẹkuotọ kpokpọ na .
Rutu phi omamọ udje phiyotọ vwẹ ẹdia nana .
Ẹsosuọ , o muọghọ kẹ ẹkuruemu rẹ asan kpokpọ na , ọ vwọ yare uphẹn tavwen o ki gbugbon .
( Rutu 2 : 7 ) O niro nẹ ọyen uturhi rọyen kerẹsiẹ a da mrẹ nẹ ihwo na riosa rọye - en .
Ọrivẹ , o dje ọdavwaro phia kpahen uruemu esiri re dje kẹ .
( Rutu 2 : 13 ) Erhorha de ji vwo omamọ uruemu tiọyen , ọ je cha nẹrhẹ emotọ vẹ iniọvo na muọghọ kẹ ayen .
Diesorọ e vwo dede erhorha rehẹ ohri avwanre ?
Oma vwerhen avwanre nẹ Jihova vwẹ uphẹn kẹ ihwo rẹ ẹgborho ejobi nẹ ayen nyo iyẹnrẹn esiri na fikirẹ ẹserọphẹ rọyen .
Ọ sa dianẹ erhorha na se rhiabọreyọ uyono rẹ Baibol yẹrẹ kuomakugbe ihwo rẹ Jihova vwẹ ẹkuotọ raye - en .
Ẹkẹvuọvo , ọ vwọ dianẹ ayen vwo uphẹn na asaọkiephana , o rhe fo nẹ a chọn ayen uko rere ayen vwo jẹ erhorha ẹdia vwẹ ohri avwanre ?
Ukẹcha rẹ avwanre vwọphia da tobọ hanvwe dede , uruemu esiri re dje kẹ ayen djerephia nẹ Jihova vwo ẹguọnọ rayen .
Kerẹ ihwo re “ vwẹ ẹro kere Ọghẹnẹ , ” e jẹ a davwẹngba avwanre eje vwo dede erhorha rehẹ ohri avwanre . — Ẹfe .
5 : 1 , 2 .
[ 1 ] ( ẹkorota 1 ) E wene odẹ na .

“ Mi phi ota wẹn phihọ udu mẹ . ” — UNE 119 : 11 .
UNE : 142 , 92
Die yen vwẹ ukẹcha kẹ Daniẹl vẹ ohwo ro si Une Rẹ Ejiro 119 vwọ sẹro rẹ oyerinkugbe rayen vẹ Jihova ?
Idjerhe vọ yen ihwo re ga vwẹ ẹkuotọ ọfa sa vwọ sẹro rẹ oyerinkugbe rayen vẹ Jihova ?
Siẹrẹ orua da ga vwẹ ẹkuotọ ọfa , mavọ yen emiọvwọn na se vwo yono emọ rayen ?
1 - 3 . ( a ) Vwẹ kẹdia kẹdia eje , die yen avwanre phi phiyọ ẹdia rẹsosuọ ?
( b ) Egbabọse vọ yen ihwo ri yono ejajẹ kpokpọ hirharokuẹ , kẹ enọ vọ yen ọnana ghwa rhe ?
( Ni uhoho rẹsosuọ na . )
ISERI RẸ JIHOVA buebun nonẹna vwobọ vwẹ orugba rẹ aroẹmrẹ re vwo ghwoghwo iyẹnrẹn esiri na kẹ “ kẹgborho kẹgborho kugbe orua korua kugbe ephẹrẹ kephẹrẹ kugbe ohwo kohwo . ” ( Ẹvwọ .
14 : 6 ) Wẹ ọvo usun rẹ ihwo ri yono ejajẹ ọfa ?
Wọ ga kerẹ imishọnare yẹrẹ vwẹ asan ra da ma guọnọ ukẹcha vwẹ ẹkuotọ ọfa , yẹrẹ wo kuomakugbe ukoko rọ jẹ ejajẹ rẹ ẹkuotọ ọfa vwẹ ekogho wẹn ?
Kerẹ idibo rẹ Ọghẹnẹ , ofori nẹ avwanre eje phi omakpokpọ rẹ ẹwẹn avwanre vẹ ọ rẹ orua avwanre phiyọ ẹdia ẹsosuọ .
( Mat . 5 : 3 ) Dedena , fikirẹ ewian buebun , ọ sa bẹn ọkiọvo re vwo ru uvi rẹ uyono romobọ .
Ẹkẹvuọvo , ihwo re ga vwẹ ẹkuotọ ọfa rhiẹromrẹ egbabọse efa .
Vwọba eyono rẹ ejajẹ ọkpokpọ , o ji fo nẹ ayen vwẹ obọdẹn rẹ emu rẹ ẹwẹn vwọ ghẹrẹ oma rayen ọkieje . ( 1 Kọr .
2 : 10 ) Kẹ mavọ ayen se vwo ru ọnana ọ da dianẹ ayen vwo ẹruọ rẹ ephẹrẹ ra jẹ vwẹ ukoko kpokpọ na - a ?
Diesorọ emiọvwọn re dia Inenikristi vwo vwo imuẹro nẹ Ota rẹ Ọghẹnẹ te ubiudu rẹ emọ rayen ?
Die yen sa dia imuoshọ kẹ oyerinkugbe avwanre vẹ Jihova ?
Djudje rọyen .
E rhe vwo ẹruọ rẹ Ota rẹ Ọghẹnẹ vwẹ ejajẹ kpokpọ na - a , ọnana sa dia imuoshọ kẹ oyerinkugbe avwanre vẹ Jihova .
Vwẹ ẹgbukpe ujorin riyorin a ke rhe mrẹ ọke avwanre nana , Nehemaya niroso nẹ emọ rẹ ihwo rẹ Ju evo ri rhivwin nẹ Babilọn rhe , rha sa jẹ ejajẹ rẹ Hibru na - a .
( Se Nehemaya 13 : 23 , 24 . )
Obo ra vwọ riẹn ayen kerẹ idibo rẹ Ọghẹnẹ kọyen ghwrẹ vayabọ na kidie ayen rha sa nabọ vwo ẹruọ rẹ Ota rẹ Ọghẹnẹ - ẹ . — Neh .
8 : 2 , 8 .
5 , 6 .
Die yen esẹ vẹ ini evo re ga vwẹ ẹkuotọ ọfa rhe mrẹvughe , kẹ diesorọ ?
Esẹ vẹ ini evo re ga vwẹ ẹkuotọ ọfa rhe mrẹvughe nẹ oruru rẹ emọ rayen kpahen uyota na djiro re .
Kidie nẹ ayen nabọ vwo ẹruọ rẹ obo re yono vwẹ uyono - o , emu rẹ ẹwẹn na rhe te ubiudu raye - en .
Pedro vẹ orua rọyen kua nẹ South America kpo Australia , ọshare na da tanẹ , “ A da ta ota kpahen erọnvwọn rẹ ẹwẹn , ofori nẹ e phi ubiudu vẹ iroro phiyọ . ” — Luk 24 : 32 .
E de se ota vwẹ ephẹrẹ ọfa , ọ nabọ te ẹwẹn avwanre kirobo rọ dia vwẹ ephẹrẹ romobọ - ọ .
Vwọba , ọ da dianẹ avwanre riẹn ejajẹ ọfa jẹ - ẹ , ọ sa nẹrhẹ ofu dje ohwo , o ji se djobọte ẹga avwanre .
Ọtiọyena , ra vwọ sẹro rẹ oruru ra vwọ ga Jihova vwẹ ẹkuotọ ọfa na , o ji fo nẹ a sẹro rẹ oyerinkugbe avwanre vẹ Jihova . — Mat .
4 : 4 .
Die yen ihwo rẹ Babilọn na ruru rere Daniẹl sa vwọ vwẹrokere ẹkuruemu vẹ ẹga rayen ?
Ọke re vwo mu Daniẹl vẹ igbeyan rọyen kpo eviẹn , ihwo rẹ Babilọn ki yono ayen “ ephẹrẹ rẹ ihwo ri Kaldia na , ” rere ayen vwọ vwẹrokere ẹkuruemu rayen .
Kọyensorọ olori ro yono ayen vwo mu edẹ rẹ Babilọn vwọ kẹ ayen . ( Dan .
1 : 3 - 7 ) Odẹ re mu kẹ Daniẹl churobọ si Bẹl , rọ dia ọghẹnẹ rode rẹ ihwo rẹ Babilọn .
Ọ sa dianẹ Ovie Nebukadreza vuẹ Daniẹl nẹ ọghẹnẹ rẹ Babilọn rho vrẹ Ọghẹnẹ rọyen , Jihova . — Dan .
4 : 8 .
Die yen vwẹ ukẹcha kẹ Daniẹl vwọ sẹro rẹ oyerinkugbe rọyen vẹ Jihova vwẹ ẹkuotọ ọfa ?
Dede nẹ a vwẹ emu rẹ ovie vwọ kẹ Daniẹl , o “ de roro ” vwẹ ubiudu rọyen nẹ ọyen che “ gbe oma rọye ẹgua - a . ” ( Dan .
1 : 8 ) Ọ sẹro rẹ oyerinkugbe rọyen vẹ Jihova ọke rọ vwọ hẹ ẹkuotọ ọfa kidie o se “ ẹbe ” ọfuanfon na vwẹ ejajẹ re de vwiẹ ọkieje . ( Dan .
9 : 2 ) Kọyensorọ , omarẹ ẹgbukpe 70 vwọ wan nu a je riẹn vẹ odẹ rẹ Hibru rọyen . — Dan .
5 : 13 .
Kirobo ra mrẹre vwẹ Une Rẹ Ejiro 119 , ukẹcha vọ yen Ota rẹ Ọghẹnẹ vwọ kẹ ohwo ro si une na ?
Ohwo ro si Une Rẹ Ejiro 119 , mrẹ ẹgba nẹ Ota rẹ Ọghẹnẹ rhe rọ nẹrhẹ ọ sa kẹnoma kẹ iruemu rẹ ọke rọyen .
O chirakon rẹ ehwẹjẹ rẹ isun evo .
( Une 119 : 23 , 61 ) Dedena , ọ vwẹ uphẹn kẹ eta rẹ Ọghẹnẹ nẹ e nabọ te ubiudu rọyen . — Se Une Rẹ Ejiro 119 : 11 , 46 .
10 , 11 . ( a ) E de yono Ota rẹ Ọghẹnẹ , die yen dia ọdavwẹ avwanre ?
( b ) Mavọ e se vwo ru ọdavwẹ nana ?
Djudje rọyen .
Dede nẹ iruo romobọ vẹ ewian rẹ ukoko na sa ghene reyọ ọke avwanre , ofori nẹ avwanre eje rhuẹrẹ ọke phiyọ vwọ kẹ uyono romobọ vẹ ẹga orua .
( Ẹfe . 5 : 15 , 16 ) Ọdavwẹ avwanre diẹ e di vwo se ẹbe na re yẹrẹ muegbe rẹ ẹkpahọnphiyọ vwẹ uyono - o .
E jẹ e vwo imuẹro nẹ Ota rẹ Ọghẹnẹ nabọ te avwanre ubiudu rere ọ bọn esegbuyota avwanre gan .
E se vwo ru ọnana , ofori nẹ e roro kpahen ọdavwẹ rẹ ihwo efa vẹ e rẹ avwanre komobọ siẹrẹ e de ruẹ uyono romobọ . ( Fil .
1 : 9 , 10 ) Ọke buebun na e de muegbe kẹ iruo aghwoghwo , uyono , yẹrẹ ota , avwanre ghwa tẹnroviẹ obo ro djobọte avwanre wa - an .
Kerẹ udje : Dede nẹ ohwo ro chere emu davwọn tavwen ọ ke jẹ kẹ ihwo , ọ rọ davwenre na cha sa vọn evu - un .
Ọ da guọnọ omakpokpọ , ko fori nẹ ọ nabọ muegbe rẹ omamọ emuọre kẹ oma rọyen .
Vwẹ idjerhe vuọvo na , e jẹ avwanre davwẹngba vwọ ghẹrẹ ubiudu avwanre vẹ emu rẹ ẹwẹn ro fo ọdavwẹ rẹ avwanre komobọ .
12 , 13 .
Diesorọ iniọvo buebun re ga vwẹ ẹkuotọ efa vwọ mrẹ erere siẹrẹ ayen de ru uyono rayen vwẹ ejajẹ romobọ rayen ?
Iniọvo buebun re ga vwẹ ẹkuotọ ọfa mrẹ erere siẹrẹ ayen de yono Baibol na komobọ vwẹ ‘ ejajẹ re de vwiẹ ayen . ’
( Iruo 2 : 8 ) Ihwo re tobọ dia imishọnare mrẹvughe nẹ ayen sa vwọ sẹro rẹ ọyọnregan rayen , oborẹ ayen yono vwẹ ejajẹ ọrhorha na teri - i .
Alain , ro yono ephẹrẹ rẹ Persia omarẹ ẹgbukpe ẹrenren re tare nẹ , “ Mi de muegbe rẹ uyono vwẹ Persia , me tẹnroviẹ ephẹrẹ na .
Ọ vwọ dianẹ obo mi se vwo yono ejajẹ na yen me tẹnroviẹ na , o rhe jẹ obo mi yono na nabọ te ubiudu mẹ - ẹ .
Kọyensorọ me vwọ rhuẹrẹ ọke phiyọ kọke kọke mi vwo yono Baibol na vẹ ẹbe ukoko na vwẹ ejajẹ romobọ mẹ . ”
Die yen ofori nẹ emiọvwọn davwẹngba vwo ru , kẹ diesorọ ?
E jẹ emiọvwọn re dia Inenikristi davwẹngba rere Ota rẹ Ọghẹnẹ se vwo te ubiudu vẹ ẹwẹn rẹ emọ rayen .
Serge vẹ aye rọyen , Muriel vwọ ga vwẹ ẹkuotọ ọfa ẹgbukpe erha nu , ayen de noso nẹ ọmọshare rayen rọhẹ ẹgbukpe 17 rhe vwo omavwerhovwẹn kpahen iruo rẹ ẹga na - a .
Oni na da ta : “ Ọke ri jovwo , oma vwerhọn ọ da vwẹ French , rọ dia ejajẹ robọ rọyen , vwo ghwoghwo ota , ẹkẹvuọvo enẹna ivun miovwon ro vwo ghwoghwo ota vwẹ ejajẹ ọfa . ”
Ọsẹ na de djefiotọ nẹ , “ Avwanre vwo noso nẹ ẹdia nana cha nẹrhẹ ọmọ avwanre jẹ ẹyan obaro vwọrẹ ẹwẹn , avwanre de brorhiẹn ra vwọ kua rhivwin kpo ukoko rẹ avwanre nurhe . ”
Vwo imuẹro nẹ uyota na te ubiudu rẹ emọ wẹn ( Ni ẹkoreta 14 , 15 )
( a ) Die yen se mu emiọvwọn vwo rhivwin kpo ukoko rọ jẹ ejajẹ rẹ emọ rayen nabọ vwo ẹruọ rọyen ?
( b ) Odjekẹ vọ yen Urhi Rivẹ 6 : 5 - 7 vwọ kẹ emiọvwọn ?
Die yen se mu emiọvwọn vwo rhivwin kpo ukoko rọ jẹ ejajẹ rẹ emọ rayen nabọ vwo ẹruọ rọyen ?
Ẹsosuọ , ayen brorhiẹn sẹ ayen ghini vwo ọke vẹ ekuakua re vwo yono emọ na ẹguọnọ rẹ Jihova , ji yono ejajẹ kpokpọ na .
Ọrivẹ , ayen de noso nẹ emọ na rhe vwo oruru kpahen erọnvwọn rẹ ẹwẹ - ẹn yẹrẹ asan rẹ ayen da ga na - a .
Vwẹ ẹdia tiọyena , emiọvwọn na se vwo ẹwẹn ayen vwo rhivwin kpo ukoko rọ jẹ ejajẹ rẹ emọ na nabọ vwo ẹruọ rọyen rere ayen se vwo mudia gan vwẹ uyota na . — Se Urhi Rivẹ 6 : 5 - 7 .
16 , 17 .
Ena vọ yen emiọvwọn evo vwo yono emọ rayen dede nẹ ayen hẹ ẹkuotọ ọfa ?
Ẹkẹvuọvo , emiọvwọn evo je vwẹ idjerhe efa vwo yono emọ rayen vwẹ ejajẹ rayen dede nẹ ayen hẹ ukoko yẹrẹ ẹko rọ jẹ ejajẹ rẹ ẹkuotọ ọfa .
Charles , ro vwo emetẹ erha rehẹ ẹgbukpe 9 , 12 , vẹ 13 , kpo uyono ra da jẹ ejajẹ rẹ Lingala .
Ọ da ta : “ Avwanre brorhiẹn ra vwọ vwẹ ejajẹ avwanre vwo yono emọ na , ji vwo ru ẹga orua .
Avwanre ji ru udje yẹrẹ heha evo vwẹ ejajẹ rẹ Lingala rere emọ na se vwo yono vwẹ ọke yena . ”
Davwẹngba wo vwo yono ejajẹ kpokpọ na rere wo ji vwobọ vwẹ uyono na ( Ni ẹkoreta 16 , 17 )
Kevin ro vwo emetẹ ivẹ rehẹ ẹgbukpe iyorin vẹ ẹrenren , vwo ọrhuẹrẹphiyotọ ọfa kidie ayen vwo ẹruọ rẹ uyono re ruẹ vwẹ ejajẹ ọfa na - a .
Ọ da ta : “ Me vẹ aye mẹ vwẹ French rọ dia ejajẹ avwanre vwo yono emọ avwanre .
Avwanre ji vwo ọrhuẹrẹphiyotọ re vwo kpo uyono rẹ French obọvo emeranvwe . Avwanre je reyọ ọke omaerovwo vwo kpo eghwẹkoko rẹ French . ”
( a ) Odjekẹ vọ vwẹ Rom 15 : 1 , 2 yen sa chọn wẹ uko vwọ riẹn obo ri che shephiyọ vwọ kẹ emọ wẹn ?
( b ) Iroroẹjẹ vọ yen emiọvwọn efa vwọphia ?
( Ni eta rẹ odjefiotọ . )
Dedena , orua ọvuọvo yen che brorhiẹn rẹ obo ri che yovwin kẹ emọ rayen . ( Gal .
6 : 5 ) Muriel , re djunute nanayen tare nẹ ọ vẹ ọshare rọyen gbobọnyẹ ojevwe rayen fikirẹ ẹdia rẹ ẹwẹn rẹ ọmọ rayen .
( Se Rom 15 : 1 , 2 . )
Serge rhe mrẹvughe nẹ ayen brorhiẹn rọ gbare .
Ọ da ta : “ Vwo nẹ ọke avwanre vwo rhivwin kpo ukoko rẹ French na , ọmọshare avwanre da rhe yanphiaro vwọrẹ ẹwẹn , o de rhi bromaphiyame .
Asaọkiephana , ọ ga kerẹ ọkobaro ọkieje .
Ọ je tobọ vwo ẹwẹn rọ vwọ rhoma ga vwẹ ẹko ra da jẹ ejajẹ rẹ ẹkuotọ ọfa ! ”
19 , 20 .
Mavọ yen avwanre se vwo djephia nẹ e vwo ẹguọnọ rẹ Ota rẹ Ọghẹnẹ ?
Fikirẹ ẹguọnọ rọyen , Jihova de ruo rere Ota rọyen , Baibol na vwọ dia vwẹ ejajẹ ujorin buebun rere ‘ ihwo ejobi vwo vwo erianriẹn ọgbagba rẹ uyota na . ’ ( 1 Tim .
2 : 4 ) Ọ riẹnre nẹ ihworakpọ sa vwẹrote ẹdia rẹ ẹwẹn rayen siẹrẹ ayen de se eta rọyen vwẹ ejajẹ ro te ubiudu rayen .
Otoro ẹdia avwanre hepha - a , e jẹ avwanre brorhiẹn a vwọ ghẹrẹ ubiudu avwanre vẹ uvi rẹ emu rẹ ẹwẹn .
E de yono Baibol na ọkieje vwẹ ejajẹ avwanre , avwanre cha sẹro rẹ omakpokpọ rẹ ẹwẹn rẹ avwanre vẹ ọ rẹ orua avwanre , o ji che djephia nẹ avwanre phi ota rẹ Ọghẹnẹ phiyọ udu avwanre . — Une 119 : 11 .
[ 1 ] ( ẹkorota 5 ) E wene edẹ evo .
[ 2 ] ( ẹkorota 18 ) Wọ da guọnọ odjekẹ efa vwẹ Baibol na re sa chọn orua wẹn uko , se uyovwinrota na “ Raising Children in a Foreign Land — The Challenges and the Rewards ” rọhẹ Uwevwin Orhẹrẹ rẹ October 15 , 2002 , ọ rẹ oyibo .
© 2016 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Iniọvo ri ghwoghwo ota kẹ ọshare ọvo vwẹ asan ra da rhuẹrẹ imoto .
Ayen vwẹ itrati re se Ẹro vọ wo vwo ni Baibol na ?
vwọ kpọ iroro rọyen kpo Ota rẹ Ọghẹnẹ
IHWO REHẸ ẸKUOTỌ NA
IGHWOGHWOTA
IHWO RE RHE ẸKAROPHIYỌ NA VWẸ 2015
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
ỌNANA ikuegbe rẹ ọmọ ọvo rọ dia ovwiogbere vwẹ ọmọko ọvo .
Ihwo rẹ ọmọko na ke vwọ jehwẹ , kidie ayen roro nẹ o vwo ọhọ - ọ .
Erhorha da rhe ọko na , kẹ ayen vwẹ ọmọ na vwọ jehwẹ vwẹ irharo rayen .
Ayen me yọnrọn igho ivẹ ; idọnọ ọfuanfon rọ pha rhuarho kugbe oro otutuno rọ ghanre nọ idọnọ ọfuanfon na ọhwọhwọ ivẹ .
Ayen me vuẹ ọmọ na nẹ , “ Jẹ ọ ru wọ guọnọre . ”
Ọmọ na me jẹ idọnọ ọfuanfon na , ọ me vwọ djẹ kpo .
Ẹdẹ ọvo , ọrhorha ọvo da nọ ọmọ na : “ Wọ riẹnre nẹ oro otutuno na ghanre nọ idọnọ ọfuanfon na ọhwọhwọ ivẹ ? ”
Ọmọ na da hwẹ , ọ da tanẹ , “ E , me riẹnre . ”
Ọshare na da nọ nẹ , “ Kẹ diesorọ wọ vwọ reyọ idọnọ ọfuanfon na ?
Wọ da jẹ oro na , igho wo che vwo cha dia ọhwọhwọ ivẹ rẹ obo wo vwori na ! ”
Ọmọ na da kpahen kẹ nẹ , “ Me da jẹ oro na , ihwo na cha dobọ rẹ eha na ji .
Wọ riẹn uchunu rẹ idọnọ efuanfon mi kokori re ? ”
Ọmọ yena dje uruemu ọghanghanre ọvo phia rọ sa je dia erere vwọ kẹ imiragua — omamọ rẹ aghwanre .
Baibol na da ta : “ Yọnrọn omamọ rẹ aghwanre vẹ ọhọ .
Ko wọ sa yan idjerhe wẹn ejobi vwẹ egbemọphẹ wọ gbe sa kprọ owọ wẹ - ẹn . ”
( Isẹ 3 : 21 , 23 ) Kọyen , ra vwọ riẹn oborẹ “ omamọ rẹ aghwanre ” mudiaphiyọ kugbe obo ra sa vwọ reyọ vwo ruiruo cha sẹro rẹ avwanre .
Ọnana chọn avwanre uko vwọ vrabọ rẹ ekprowọ rẹ ẹwẹn , ọ je nẹrhẹ “ owọ ” rẹ avwanre nabọ muotọ .
Omamọ rẹ aghwanre fẹnẹ erianriẹn vẹ ẹruọ .
Ohwo ro vwo erianriẹn vwo evuẹ buebun .
Ohwo ro vwo ẹruọ sa mrẹ oborẹ evuẹ na churobọ si ohwohwo wan .
Ohwo ro rhe vwo aghwanre se kuẹ erianriẹn vẹ ẹruọ kugbe , ọ me vwẹ ayen ruiruo vwẹ idjerhe re rhiẹromrẹ .
Kerẹ udje , ohwo ọvo sa vwẹ ọmọke krẹn vwo se ọbe re se Die Yen Baibol na Se Yono Avwanre ? o mi ji vwo ẹruọ rọyen .
Ọke ra da vwẹ ọbe na vwo yono , ọ sa nabọ kpahenphiyọ enọ na gbagba .
Ọ sa ton uyono ẹra phiyọ , je nabọ kpahenphiyọ enọ .
Enana eje se djephia nẹ ọ yanphiaro vwọrẹ ẹwẹn , ẹkẹvuọvo , ko ghini mudiaphiyọ nẹ o vwo aghwanre re ?
Ọ ghwa dia ọtiọye - en .
Ọ sa dia ohwo rọ fobọ riẹn orọnvwọn .
Ẹkẹvuọvo , siẹrẹ ohwo na da vwẹ uyota na vwo ruiruo , ọ da vwẹ erianriẹn vẹ ẹruọ rẹ uyota na vwọba akpọ yerin , ka sa tanẹ , ọ ghwanra re .
O de brorhiẹn rọ ghwa erere cha , ro djerephia nẹ ọ nabọ roro emu te o ki ruo , ka cha mrẹvughe nẹ o vwo omamọ rẹ aghwanre .
Ọbe rẹ Matiu 7 : 24 - 27 niyẹnrẹn rẹ itẹ rẹ Jesu kperi kpahen eshare ivẹ re bọn uwevwin .
E djisẹ rẹ ọvo kerẹ “ ọvwẹghwanre . ”
Ọshare na vwo roro kpahen obo re sa phia vwẹ obaro , ọ da bọn uwevwin rọyen phiyọ enu rẹ oragha .
O vwo ẹro rẹ oniso , o de ru obo ri fori .
O niro nẹ uwevwin ra bọn phiyọ enu rẹ ubu yen che me ku yẹrẹ phẹrẹ ẹbọ - ọn .
O brorhiẹn rẹ aghwanre ro vwo roro kpahen obo ri se nẹ orhiẹn - ebro rọyen na rhe .
Kọyensorọ , ọke rẹ ọkẹre vwọ fa , odju vwo djuo , uwevwin na rhe she - e .
Onọ na kẹ ọna : Mavọ yen e se vwo vwo uwan ọghanghanre nana , a me je sẹro rọyen ?
Ẹsosuọ , noso nẹ Maika 6 : 9 tare nẹ , “ Ọye omamọ rẹ aghwanre ra vwọ djẹ oshọ kẹ odẹ [ rẹ Ọghẹnẹ ] . ”
Ra vwọ djoshọ rẹ odẹ rẹ Jihova mudiaphiyọ re vwo muọghọ kẹ Ọghẹnẹ .
E vwo muọghọ okokodo kẹ oborẹ odẹ rọyen na mudiaphiyọ kugbe irhi rọyen .
Wo ki se muọghọ kẹ ohwo , ku wọ riẹn obo ro roro emu wan .
Ọtiọyena , ku wọ sa vwerosuọ , yono mie , je mrẹ oka rẹ erere ro rhiẹromrẹ .
A sa tanẹ avwanre vwo omamo rẹ aghwanre siẹrẹ e de roro kpahen oborẹ uruemu avwanre che djobọte oyerinkugbe avwanre vẹ Jihova wan , kugbe avwanre de ji brorhiẹn nene iji rọyen .
Ọrivẹ , Isẹ 18 : 1 tare nẹ , “ Ohwo ra phiẹn ghwru [ “ yẹrẹ ro sioma reyọ , ” NW ] ri ruẹ omeru rere ọ vwọ guọghọ omamọ rẹ orhiẹn kufia . ”
E rhe nomaso - o , avwanre se siomauko kẹ Jihova vẹ ihwo rọyen .
Ọnana vwo jẹ phia , ofori nẹ avwanre ghwọrọ ọke vẹ ihwo re djoshọ rẹ odẹ rẹ Ọghẹnẹ re je yọnrọn irhi rọyen .
Ofori nẹ avwanre kpo uyono vwẹ Ọguan Ruvie ọkieje .
A da hẹ uyono na , e jẹ e rhie ẹwẹn avwanre eje phiyọ , rere eta na vwo te ubiudu avwanre .
Vwọba , a da ta ọdavwẹ avwanre eje kẹ Jihova vwọrẹ ẹrhovwo , ke che sikẹrẹ phiyọ .
( Isẹ 3 : 5 , 6 ) Avwanre de rhie ẹwẹn avwanre phiyọ vwo se Baibol na vẹ ẹbe rẹ ukoko na , ke se vwo ẹruọ rẹ erere ro che te avwanre siẹrẹ e de ru nene , ọnana ko che mu avwanre vwo ru obo ri yovwirin .
O ji fo nẹ avwanre rhiabọreyọ uchebro rẹ iniọvo ri tedje .
( Isẹ 19 : 20 ) Ọtiọyena , ukperẹ a vwọ ‘ sen omamọ rẹ aghwanre eje , ’ avwanre ke cha sẹro rọyen .
Omamọ rẹ aghwanre sa sẹro rẹ orua .
Kerẹ udje , Baibol na vuẹ aye nẹ ọ “ vwẹ oma kpotọ ” kẹ ọshare rọyen . ( Ẹfe .
5 : 33 ) Mavọ yen ọshare se vwo vwo ọghọ rẹ aye rọyen ?
Siẹrẹ ọ da vwẹ ovan vẹ ẹgba vwo ruo , ọghọ na che kri - i .
Ukperẹ o vwo fi ohọnre , aye rẹ ọshare tiọyena ko che muọghọ kẹ ọke rọ da hẹ etiyin ọvo .
Ẹkẹvuọvo , ọshare na rha herọ - ọ , aye na ji che vwo ẹwẹn ro vwo muọghọ kẹ ?
Ọ cha bẹn .
Ọtiọyena , ofori ọshare vwo roro kpahen obo re cha ghwa erere ogrongron rhe .
O de dje omamọ rẹ ẹwẹn ọfuanfon na phia ro vwo vwo ẹguọnọ vẹ uruemu esiri , ko che vwo ọghọ rẹ aye rọyen .
Dedena , ofori nẹ aye rọ dia Onenikristi muọghọ kẹ ọshare rọyen ọkieje ọ da tobọ dianẹ ọshare na pha brabra . — Gal .
5 : 22 , 23 .
Baibol na je tanẹ ọshare vwo ẹguọnọ rẹ aye rọyen .
( Ẹfe . 5 : 28 , 33 ) Rere ọshare na vwo vwo ẹguọnọ kpahọn ọkieje , aye na se roro nẹ ofori ro vwo si echobọ rọyen evo nu ro fori nẹ ọshare na riẹn kpahen .
A sa ghene tanẹ , ọyena omamọ rẹ aghwanre ?
Die yen cha phia siẹrẹ ọshare na da rhe riẹn nẹ aye na djahẹn evun kẹ ọyen ?
Ẹguọnọ ro vwo kpahọn che kodophiyọ ?
Ọyena cha bẹn .
Ukperẹ ọtiọyen , siẹrẹ aye na da guọnọ ọke ro fori vwọ vuẹ kpahen oruchọ rọyen na vwẹ idjerhe rẹ ọghọ , oma cha vwerhen ọshare na nẹ aye rọyen , ohwo rẹ uyota .
Ọke yena , ẹguọnọ ro che vwo kpahọn , kọ cha ganphiyọ .
Idjerhe wọ vwọ ghwọku ọmọ wẹn nonẹna che djobọte otaẹtakuẹgbe wẹn vẹ ọ rọyen vwẹ obaro
Ofori nẹ emọ kerhọ rẹ esẹ vẹ ini rayen , je vwomakpotọ kẹ ọghwọku vẹ uyono rẹ Jihova .
( Ẹfe . 6 : 1 , 4 ) Ọnana ko mudiaphiyọ nẹ emiọvwọn gbe si irhi buebun vwọ kẹ emọ na ?
Ọ diẹ irhi rehẹ uwevwin na vẹ obo re che ru ayen siẹrẹ ayen da churhi na ọvo yen emọ na riẹ - ẹn .
Ọsẹ vẹ oni ri vwo omamọ rẹ aghwanre cha chọn ọmọ rayen uko vwọ riẹn oboresorọ o vwo fo nẹ o nene irhi na .
Kerẹ udje , ọ da dianẹ ọmọ na yinvwaro ku ọsẹ yẹrẹ oni na vwo ?
Ovan vẹ ehwe sa dia ophọphọvwe kẹ ọmọ na yẹrẹ nẹrhẹ ẹwẹn rọyen kuọrọn , yẹrẹ o mi jẹ ota ẹta .
Ophu sa dia ẹwẹn rọyen , ọ da nẹrhẹ o siomareyọ nẹ ọsẹ vẹ oni rọyen .
Emiọvwọn ri vwo aghwanre che roro kpahen oborẹ ayen ghwọku ọmọ na wan vẹ oborẹ ọghwọku na che djobọte ọmọ na ọke rọ cha obaro na .
Ofori nẹ emiọvwọn fobọ muophu siẹrẹ ọmọ de gbe ayen ku - u .
Ọkiọvo ayen se se ọmọ na ọke ọfa , ayen vuẹ nẹ Jihova guọnọre nẹ o muọghọ kẹ ọsẹ vẹ oni rọyen rere o se vwo vwo ebruphiyọ rẹ bẹdẹ .
Eriyin na , ọmọ na de muọghọ kẹ ọsẹ vẹ oni rọyen , kọ cha riẹn nẹ Jihova yen o nyupho rọyen na .
( Ẹfe . 6 : 2 , 3 ) Ọnana se te ubiudu rẹ ọmọ na .
Ọ cha nabọ riẹn nẹ ọsẹ vẹ oni rọyen ghini vwo ọdavwẹ rọyen , ọghọ ro vwo kpahen ayen ko ji che kodophiyọ .
Ọke yena , ọmọ na kọ sa yare ukẹcha siẹrẹ o de hirharoku orhiẹn - ebro eghanghanre vwẹ akpeyeren rọyen .
Emiọvwọn evo rhọnvwa ghwọkuẹ ọmọ raye - en kidie oshọ mu ayen nẹ ọnana cha nẹrhẹ ivun miovwo ọmọ na .
Ẹkẹvuọvo , die yen cha phia siẹrẹ ọmọ na da ghwanre nu ?
Ọ cha djoshọ rẹ Jihova je mrẹ aghwanre rọ herọ e vwo nene iji rẹ Ọghẹnẹ ?
O che rhie ẹwẹn rọyen kẹ Jihova , gbanẹ o che siomauko kẹ vwọrẹ ẹwẹn ? — Isẹ 13 : 1 ; 29 : 21 .
Ọwena rọ kare ema muegbe rẹ ẹwẹn rọyen vwọ kẹ obo rọ cha kare na .
Ọ diẹ o muo ruẹ vẹ ẹwẹn nẹ o che shephiyọ - ọ .
Emiọvwọn ri vwo aghwanre ghwọrọ ọke buebun vwo yono kpahen irhi rẹ Jihova , je vwẹ ayen vwo ruiruo , kọ nẹrhẹ ayen djoshọ rẹ odẹ rọyen .
Ayen rhe siomauko kẹ Jihova vẹ ukoko rọye - en , ayen se vwo aghwanre ra guọnọre je reyọ vwọ bọn orua rayen gan .

Kẹdẹ kẹdẹ , avwanre hirharokuẹ orhiẹn sansan ri se djobọte akpeyeren avwanre vwẹ ikpe buebun .
Ukperẹ wo vwo brorhiẹn rẹ okpakpa , fọ wo roro kpahọn tavwen .
Roro kpahen obo ri che nẹ obuko rọyen rhe .
Yare ukẹcha rẹ Jihova , je vwẹ aghwanre ro nẹ obọ rọyen rhe vwo ruiruo .
E de ru ọtiọyen , ka sa tanẹ avwanre yọnrọn omamọ rẹ aghwanre , rọ cha kẹ avwanre arhọ . — Isẹ 3 : 21 , 22 .
“ Esegbuyota hẹ iphiẹrohọ rẹ obo ri mu ohwo ẹro . ” — HIB .
11 : 1 .
UNE : 81 , 134
Mavọ yen idibo rẹ Jihova rẹ ọke awanre vwọ bọn esegbuyota rayen gan ?
Erọnvwọn vọ yen sa chọn avwanre uko vwọ bọn esegbuyota avwanre gan ?
Erere vọ yen che te avwanre obọ siẹrẹ e de vwo esegbuyota rọ nabọ gan ?
1 , 2 . ( a ) Idjerhe vọ yen iphiẹrophiyọ rẹ Inenikristi vwọ fẹnẹ ọ rẹ ihwo buebun ?
( b ) Enọ eghanghanre vọ yen a cha fuẹrẹn asaọkiephana ?
A MRẸ vwo dje iphiẹrophiyọ rẹ Inenikristi rẹ uyota - a !
Owenẹ e che kpo odjuvwu yẹrẹ a hẹ usun rẹ “ igodẹ efa ” na , avwanre eje rhẹro rẹ orugba rẹ ọhọre rẹ Ọghẹnẹ kugbe orufon rẹ odẹ rọyen . ( Jọn 10 : 16 ; Mat .
6 : 9 , 10 ) Ọnana yen iphiẹrophiyọ ro fori nẹ ihworakpọ me ni ghanghanre .
Avwanre eje rhẹro rẹ uve rẹ arhọ rẹ bẹdẹ na vwẹ “ idjuvwu ekpokpọ ” yẹrẹ vwẹ “ akpọ ” kpokpọ na .
( 2 Pita 3 : 13 ) Tavwen ọke yena ki te , avwanre rhẹro rẹ ebruphiyọ rẹ ẹwẹn ro buẹnphiyọ , rẹ ihwo rẹ Ọghẹnẹ riavwerhen rọyen .
Nonẹna , ihwo buebun ji vwo iphiẹrophiyọ evo , ẹkẹvuọvo ayen vwo ẹwẹn ivivẹ kpahen orugba rayen .
Kerẹ udje , iduduru rẹ ihwo ri phi idjogba se vwo iphiẹrophiyọ nẹ ayen che phikparobọ ẹdẹ ọvo , jẹ o mu ayen ẹro - o .
Ẹkẹvuọvo , uvi rẹ esegbuyota , ọyen iphiẹrophiyọ rẹ Inenikristi rọ nabọ “ mu [ ayen ] ẹro ” dẹn . ( Hib .
11 : 1 ) Wo se roro nẹ , mavọ yen iphiẹrophiyọ wẹn se vwo muwẹro dẹn ?
Erere vọ yen herọ siẹrẹ wo de vwo esegbuyota ọgangan kpahen iphiẹrophiyọ wẹn ?
Die yen e mu esegbuyota rẹ Inenikristi kpahen ?
Esegbuyota diẹ obo ra riuku rọye - en ; e ji vwo kpregede - e .
Ohwo se vwo siẹrẹ o de rhie ubiudu rọyen phiyọ vwọ kẹ ẹwẹn ọfuanfon rẹ Ọghẹnẹ . ( Gal .
5 : 22 ) Baibol na tare nẹ Jihova vwo esegbuyota - a yẹrẹ kọ guọnerọ - ọ .
Ọ vwọ dianẹ Jihova yen me vwo ẹgba vẹ aghwanre na , o vwo emu vuọvo rọ sa nẹrhẹ o jẹ ọhọre rọyen eruogba - a .
O vwo imuẹro rẹ orugba rẹ ive rọyen na mamọ te ẹdia rẹ vwẹ ẹro rọyen , i rugba re .
Kọyensorọ ọ vwọ tanẹ , “ O rere ! ”
yẹrẹ i rugba re .
( Se Ẹvwọphia 21 : 3 - 6 . )
E mu esegbuyota rẹ Inenikristi kpahen erianriẹn na nẹ Jihova ọyen “ Ọghẹnẹ rẹ uyota , ” ro ruẹ ive rọyen eje gba ọkeneje . — Urhi 7 : 9 .
Iphiẹrophiyọ vọ yen eshare vẹ eya ri vwo esegbuyota ọke awanre niri ghanghanre ?
Ọbe rẹ Hibru uyovwin 11 , djunute edẹ rẹ eshare vẹ eya 16 ri vwo esegbuyota .
Ọyinkọn Pọl tare nẹ ayen vẹ ihwo efa buebun “ se oseri rẹ esegbuyota rayen . ”
( Hib .
11 : 39 ) Ọ nabọ “ mu ” ayen eje ẹro nẹ Ọghẹnẹ cha vwẹ ‘ ọmọ ’ rẹ uve na vwo mu rere o si ẹvwọsuọ rẹ Eshu no , o mi ji ru orugba rẹ ọhọre rẹ Jihova . ( Jẹn .
3 : 15 ) Ihwo rẹ esegbuyota nana ghwuru tavwen ‘ ọmọ ’ rẹ uve na , Jesu Kristi , ki rhie idjerhe phiyọ vwọ kẹ ihwo ri che kpo odjuvwu .
( Gal .
3 : 16 ) Dedena , ive rẹ Jihova shefia - a , ọtiọyena a cha rhọvwọn ayen rhe otọrakpọ na rhi yerin akpeyeren ọgbagba . — Une 37 : 11 ; Aiz .
26 : 19 ; Hos .
13 : 14 .
5 , 6 .
Die yen Ebraham vẹ orua rọyen tẹnrovi , kẹ mavọ yen ayen vwọ sẹro esegbuyota rayen ?
( Ni uhoho rẹsosuọ na . )
Ọbe rẹ Hibru 11 : 13 ta ota kpahen idibo rẹ Ọghẹnẹ rẹ ọke awanre nẹ , “ Enana ejobi na ghwuru vwẹ evun rẹ esegbuyota rayen , yẹ ive re ve kẹ ayen na ji te ayen obọ - ọ , ẹkẹvuọvo rẹ ayen vwọ mrẹ ayen de yenre vwẹ ogboko . ”
Ọvo rayen yen Ebraham .
Ọ nabọ tẹnrovi iphiẹrophiyọ rẹ akpeyeren vwẹ usuon rẹ ‘ ọmọ ’ rẹ uve na ?
Jesu kpahenphiyọ onọ yena ọke rọ vwọ ta ota kẹ ivwighrẹn rọyen nẹ , “ Ọsẹ rẹ ovwan Ebraham ghọghọre nẹ ọye mrẹ ẹdẹ mẹ ; ọ mrẹrẹ ọ da ghọghọ . ”
( Jọn 8 : 56 ) Ọtiọyen ọ je hepha kẹ Sera , Aizik , Jekọp , vẹ ihwo efa buebun re tẹnrovi iphiẹrophiyọ rẹ Uvie na , “ ohwo rọ bọnrọ kugbe ọ rọ fanrọ kẹ Ọghẹnẹ . ” — Hib .
11 : 8 - 11 .
Mavọ yen Ebraham vẹ orua rọyen sa vwọ sẹro rẹ esegbuyota rayen ?
Ọ sa dianẹ ayen yono kpahen Ọghẹnẹ womarẹ ihwo re fuevun ọke rọ wanre , emramrẹ , yẹrẹ ẹbe rẹ awanre rẹ ayen seri .
Ọ rọ ma rho , oborẹ ayen yonori na chọrọ ayen ẹro - o , ẹkẹvuọvo ayen ni ive rẹ Ọghẹnẹ vẹ obo rọ guọnọre ghanghanre , ji roro kpahen ayen .
Kidie nẹ ayen vwo imuẹro ọgangan kpahen iphiẹrophiyọ rayen , ihwo nana muegbe ayen vwọ rioja fikirẹ evun - ẹfuọn rayen vwọ kẹ Ọghẹnẹ .
Erọnvwọn vọ yen Jihova vwọ kẹ avwanre re sa bọn esegbuyota avwanre gan , kẹ die yen e ru kpahen ayen ?
Jihova kẹ avwanre Baibol na , a sa vwọ sẹro rẹ esegbuyota avwanre .
Ọ da dia obo re se ru , e jẹ avwanre se Baibol na kẹdẹ kẹdẹ rere o vwo “ yovwi ” kẹ avwanre , a je vwọ mrẹ “ ebruphihọ . ”
( Une 1 : 1 - 3 ; se Iruo Rẹ Iyinkọn Na 17 : 11 . )
Kerẹ idibo rẹ Jihova rẹ ọke awanre , o ji fo nẹ e roro kpahen ive rẹ Ọghẹnẹ ọkieje ji nene iji rọyen .
Jihova kẹ avwanre emu rẹ ẹwẹn buebun womarẹ “ odibo esiri na . ”
( Mat . 24 : 45 ) A da vwẹ ẹro ọghanghanre vwo ni emu rẹ ẹwẹn rẹ Jihova vwọ kẹ avwanre na , ka cha họhọ ihwo rẹ awanre ri vwo esegbuyota , rẹ iphiẹrophiyọ rẹ Uvie na nabọ “ mu ” ẹro dẹn .
Idjerhe vọ yen ẹrhovwo vwọ bọn esegbuyota avwanre gan ?
Ẹrhovwo je chọn idibo rẹ Ọghẹnẹ rẹ awanre uko vwọ bọn esegbuyota rayen gan .
Ayen da mrẹ oborẹ Ọghẹnẹ kpahan phiyọ ẹrhovwo rayen wan , ọ bọn esegbuyota rayen gan . ( Neh .
1 : 4 , 11 ; Une 34 : 4 , 15 , 17 ; Dan . 9 : 19 - 21 ) Avwanre sa je ta ọdavwẹ avwanre eje vwọ kẹ Jihova , a vwọ riẹn nẹ o che nyo avwanre je kẹ avwanre ẹgba re vwo chirakon vẹ aghọghọ .
Ọ da kpahenphiyọ ẹrhovwo avwanre , ọnana nẹrhẹ esegbuyota avwanre ganphiyọ .
( Se 1 Jọn 5 : 14 , 15 . )
Rọ vwọ dianẹ esegbuyota ọyen ẹbẹre ọvo rẹ omamọ rẹ ẹwẹn ọfuanfon na , ofori nẹ avwanre “ nọ ” ọkieje vwọ kẹ ẹwẹn ọfuanfon rẹ Ọghẹnẹ kirobo rẹ Jesu vuẹ avwanre . — Luk 11 : 9 , 13 .
Vwọba ẹrhovwo romobọ avwanre , amono yen a sa je nẹrhovwo kẹ ?
E jẹ ẹrhovwo avwanre eje dia oyare romobọ avwanre ọvo - o .
A sa kpẹvwẹ Jihova ji jiro kẹdẹ kẹdẹ fikirẹ “ iruo rẹ igbunu ” rọyen ri “ bunọ obo re se keri ” !
( Une 40 : 5 ) E jẹ ẹrhovwo rẹ avwanre ji djephia nẹ avwanre “ karohọ ayen otu re hẹ uwodi , kerẹsiẹ ra da mrẹ nẹ [ avwanre ] vẹ ayen re gba hẹ uwodi na . ”
E jẹ avwanre je nẹrhovwo vwọ kẹ iniọvo avwanre rehẹ akpọeje , ma rho “ isun rẹ [ avwanre ] ” yẹrẹ ekpako na .
A da mrẹ oborẹ Jihova kpahan phiyọ ẹrhovwo avwanre , ọnana te avwanre ẹwẹn mamọ ! — Hib .
13 : 3 , 7 .
Udje sansan vọ yen herọ kpahen idibo rẹ Ọghẹnẹ re rhọnvwe sen ọyọnregan raye - en , kẹ die yen kẹ ayen ẹgba ?
Vwẹ ọbe rẹ Hibru uyovwin 11 , ọyinkọn Pọl djisẹ rẹ edavwini sansan rẹ idibo rẹ Ọghẹnẹ rioja rọyen .
Kerẹ udje , Pọl djunute eya ri vwo esegbuyota rẹ emọ rayen ghwuru , a da rhoma kpare emọ na vrẹn .
Ọ da je ta ota kpahen ihwo re “ rhọvwere nẹ esiobọ nẹ aye - en , rere ayen se vwo vrẹn kpo arhọ ri bẹdẹ . ” ( Hib .
11 : 35 ) Dede nẹ avwanre ghwa riẹn ihwo rẹ Pọl ta ota kpahan na - a , jẹ ihwo kerẹ Nebọt vẹ Zekaraya , e phi ayen hwe kidie ayen nyupho rẹ Ọghẹnẹ ji ru ọhọre rọyen .
( 1 Ivie 21 : 3 , 15 ; 2 Ikun 24 : 20 , 21 ) Daniẹl vẹ igbeyan rọyen nabọ vwo uphẹn rẹ “ esiobọ nẹ ” siẹrẹ ayen rha yọnrega - an .
Ẹkẹvuọvo , esegbuyota ayen vwo kpahen ẹgba rẹ Ọghẹnẹ chọn ayen uko vwọ “ gba unu rẹ ikpohrokpo ” ji “ furhie ogidi - erhanre . ” — Hib .
11 : 33 , 34 ; Dan .
3 : 16 - 18 , 20 , 28 ; 6 : 13 , 16 , 21 - 23 .
Edavwini vọ yen emraro evo rhiẹromrẹ fikirẹ esegbuyota rayen ?
Fikirẹ esegbuyota , a vwẹ emraro kerẹ Maikaya vẹ Jẹrimaya vwọ “ jehwẹ . . . e mu evo phihọ uwodi . ”
Efa kerẹ Ilaija , “ suosuo wan egbo vẹ ogo , ẹmwa vẹ igbogho rẹ akpọ na . ”
Ayen eje chirakon kidie ayen vwo “ iphiẹrohọ rẹ obo ri mu ohwo ẹro . ” — Hib .
11 : 1 , 36 - 38 ; 1 Ivie 18 : 13 ; 22 : 24 - 27 ; Jer .
20 : 1 , 2 ; 28 : 10 , 11 ; 32 : 2 .
Ono yen udje rọ ma rho kparobọ rẹ akoechiro , die yen chọn rọ uko vwo chirakon ?
Pọl vwọ ta ota kpahen eya vẹ eshare sansan ri vwo esegbuyota nu , ọ da kanrunumu udje rọ ma rho , ọyehẹ Jesu Kristi .
Hibru 12 : 2 , da ta : “ Fiki rẹ aghọghọ rọ hẹ obaro kẹ chiri odjadja rẹ [ “ urhe roja na , ” NW ] , ọ davwerhọn rẹ omaẹvuọ na - a , o de rhi tidia obọrhe rẹ ekete rẹ Ọghẹnẹ . ”
Vwọrẹ uyota , ofori nẹ a nabọ “ roro ” kpahen esegbuyota rẹ Jesu siẹrẹ e de hirharoku edavwini egangan .
( Se Hibru 12 : 3 . )
Kerẹ Jesu , Inenikristi rẹsosuọ kerẹ odibo Antipas , rhọnvwe sen ọyọnregan rọye - en . ( Ẹvwọ .
2 : 13 ) A cha rhọvwọn ayen nushi kpo odjuvwu , rọ rho vrẹ “ arhọ ri bẹdẹ ” rẹ idibo rẹ Ọghẹnẹ rẹ ọke awanre rhẹro rọyen . ( Hib .
11 : 35 ) Uvie na ton usuon phiyọ ukpe rẹ 1914 , ọmọke vwọ wan nu , a da kpare ihwo re fuevun tiọyena ra jẹreyọ eje nushi kerẹ ihwo rẹ ẹwẹn vwo kpo odjuvwu ri che nene Jesu sun otọrakpọ na . — Ẹvwọ .
20 : 4 .
13 , 14 .
Edavwini vọ yen oniọvo Rudolf Graichen hirharoku , kẹ die yen chọn rọ uko vwo chirakon ?
Iduduru rẹ ihwo re ga Ọghẹnẹ nonẹna vwẹrokere udje rẹ Jesu ayen vwọ tẹnroviẹ iphiẹrophiyọ rayen , ayen je rhọvwan nẹ edavwini guọghọ esegbuyota raye - en .
Roro kpahen Rudolf Graichen re vwiẹre vwẹ Germany ukpe rẹ 1925 .
Ọ karophiyọ ihoho iyoyovwi rẹ ikuegbe sansan rehẹ Baibol na rehẹ igbẹhe rẹ uwevwin rọyen .
O de si : “ Uhoho ọvo dje ubido vẹ omogodẹ , ẹmẹvwe vẹ okorhi , ọmọ rẹ erhuẹn vẹ okpohrokpo , ayen eje yerẹn vwẹ ufuoma ; omotete yen sun ayen eje . . . .
Ihoho yena cha sa chọrọ ovwẹ ẹro - o . ”
( Aiz . 11 : 6 - 9 ) Oniọvo Rudolf sẹro rẹ iphiẹrophiyọ rọyen vwọ kpahen iparadaisi na dede nẹ o rhiẹromrẹ omukpahen ọgangan vwẹ abọ rẹ isodje rẹ Nazi vẹ elọkpa rẹ East Germany .
Oniọvo Rudolf ji rhiẹromrẹ edavwini efa , kerẹ udje , ọga re se typhus hwe oni rọyen vwẹ asan ra da vwẹ oja riẹ ihwo rọhẹ Ravensbrück , ọsẹ rọyen sa sẹro rẹ ọyọnregan rọye - en , ọ da ghwobọphiyọ ọbe nẹ ọyen rha dia Oseri rẹ Jihova - a .
E vwo siobọno nu , Rudolf da ga kerẹ oniruo okinriariẹ , e de ji se kpo Isikuru rẹ Gilead .
A da vuẹ nẹ ọ ra ga kerẹ imishọnare vwẹ Chile , ọ da rhoma ga kerẹ oniruo okinriariẹ vwẹ oboyin .
Edavwini rẹ oniọvo na je dobọji vwẹ etiyi - in .
Ọke vwọ yanran na , ọ da rọvwọn Patsy rọ je dia imishọnare , ẹgbukpe ọvo vwọ wan nu , ọmọtẹ rayen de ghwu .
Ọke rẹ aye rọyen vwọ hẹ ẹgbukpe 43 ọvo , o de rhe ghwu .
Oniọvo Rudolf chirakon rẹ edavwini nana eje , dede nẹ ọ muọga , ọ je ghwore ọ je ga kerẹ ọkobaro ọkieje kugbe ọkpako ọke re vwo gbikun rẹ akpeyeren rọyen vwẹ Uwevwin Orhẹrẹ rẹ August 1 , 1997 , aruẹbe 20 - 25 , ọ rẹ oyibo .
Iseri rẹ Jihova vọ yen chirakon rẹ omukpahen nonẹna ?
Iseri rẹ Jihova je ghọghọ fikirẹ iphiẹrophiyọ rayen dede nẹ ayen rhiẹromrẹ omukpahen ọgangan ọkieje .
Kerẹ udje , iniọvo avwanre buebun hẹ uwodi vwẹ Eritrea , Singapore , vẹ South Korea kidie ayen rhọnvwe mu ọlọkọ - ọ kirobo rẹ Jesu tare .
( Mat . 26 : 52 ) Usun rẹ iniọvo nana yen Isaac , Negede , vẹ Paulos , rehẹ uwodi vwẹ Eritrea vrẹ ẹgbukpe 20 re !
Iniọvo nana rhe vwo uphẹn ayen vwọ vwẹrote esẹ vẹ ini rayen re ghwore - e , ayen sa rọvwọ - ọn , dedena ayen je sẹro rẹ evun - ẹfuọn rayen dede nẹ ayen rioja ọgangan .
Opharo rayen ra mrẹ vwẹ wẹbsaiti avwanre jw.org , djerephia nẹ ayen je sẹro rẹ esegbuyota rayen kokoroko .
Ihwo re wian vwẹ uwodi na tobọ muọghọ kẹ ayen .

Mavọ yen esegbuyota ọgangan sa vwọ chọn wẹ uko ?
Idibo rẹ Jihova buebun ji rhiẹromrẹ oka rẹ omukpahen ọtiọyen dẹvo - o .
Edavwini efa yen ayen rhiẹromrẹ .
Evo chirakon rẹ ọbẹnvwẹ yẹrẹ rioja rẹ ofovwin vẹ oghwọrọ sansan .
Efa pha kerẹ Mosis vẹ ihwo efa vwẹ Baibol na ri chukoku ẹvwọtua rẹ ekuakua rẹ akpọ na vẹ otitivwe rọyen .
Ayen họnra vwọsua ọdavwini re vwo yeren akpọ nene ojevwe romobọ kugbe ẹguọnọ rẹ akpọ na .
Die yen chọn ayen uko vwo ru ọnana ?
Ẹguọnọ rẹ ayen vwo kpahen Jihova vẹ esegbuyota ọgangan ayen vwo kpahen ive rọyen nẹ o che si oshenyẹ no , je vwẹ arhọ rẹ bẹdẹ bẹdẹ vwọ hwosa kẹ idibo rọyen vwẹ akpọ kpokpọ na . — Se Une Rẹ Ejiro 37 : 5 , 7 , 9 , 29 .
Wo yono mie ihwo ri vwo esegbuyota nonẹna rehẹ ukoko wẹn ?
( Ni ẹkoreta 15 , 16 ) Die yen orhiẹn - ebro wẹn asaọkiephana , kẹ die yen e che yono vwẹ uyovwinrota rọ vwọ kpahen ọnana ?
Vwẹ uyono nana , avwanre mrẹ oborẹ e vwo roro kokodo kpahen ive rẹ Ọghẹnẹ vẹ ẹrhovwo ẹnẹ rẹ ọkieje sa vwọ sẹro rẹ esegbuyota avwanre .
Ọyena kọ cha chọn avwanre uko vwo chirakon rẹ edavwini , ra vwọ tẹnroviẹ iphiẹrophiyọ avwanre rọ nabọ “ mu ” avwanre ẹro dẹn na .
Ẹkẹvuọvo , Baibol na ji djisẹ rẹ esegbuyota kpobaro phiyọ , kirobo rẹ uyovwinrota rọ vwọ kpahen ọnana che djephia .
[ 1 ] ( ẹkorota 14 ) Ji ni uyovwinrota na “ Despite Trials , My Hope Has Remained Bright ” rọhẹ Awake ! rẹ April 22 , 2002 , o gbikun rẹ akpeyeren rẹ Andrej Hanák rọ dia Slovakia .
“ Esegbuyota hẹ . . . imuẹro rẹ obo re jẹmrẹ . ” — HIB .
11 : 1 .
UNE : 54 , 125
Mavọ yen udje rẹ Noa vwọ chọn avwanre uko vwọ riẹn obo ro mudiaphiyọ e vwo vwo esegbuyota ?
Idjerhe vọ yen e se vwo dje esegbuyota phia ?
Diesorọ esegbuyota vẹ ẹguọnọ vwọ dia ghanghanre ?
Ẹro vọ yen avwanre vwo ni esegbuyota rẹ Inenikristi ?
ESEGBUYOTA rẹ Inenikristi pha ghanghanre mamọ .
Ọ dia ihworakpọ eje yen vworo - o .
( 2 Tẹsa . 3 : 2 ) Ẹkẹvuọvo , Jihova kẹ avwanre ohwo “ ọvuọvo kerẹ otiẹ esegbuyota ” ra guọnọre . ( Rom 12 : 3 ; Gal .
5 : 22 ) Ofori nẹ ihwo ri vworo dje ọdavwaro okokodo phia .
2 , 3 . ( a ) Ebruphiyọ vọ yen herọ vwọ kẹ ohwo ro vwo esegbuyota ?
( b ) Enọ vọ yen e che roro kpahen asaọkiephana ?
Jesu Kristi tare nẹ Ọsẹ rọyen rọhẹ odjuvwu se ihwo te oma womarẹ Ọmọ Rọyen .
( Jọn 6 : 44 , 65 ) Esegbuyota re vwo kpahen Jesu nẹrhẹ ohwo se vwo evwoghovwo rẹ imwemwu rọyen .
Ọnana kọ rha nẹrhẹ a riavwerhen rẹ omamọ rẹ oyerinkugbe vẹ Jihova bẹdẹ .
( Rom 6 : 23 ) Die yen avwanre ruru rọ nẹrhẹ e muwan rẹ ebruphiyọ rode nana ?
Kerẹ irumwemwu , orọnvwọn vuọvo ro fo kẹ avwanre yen ughwu .
( Une 103 : 10 ) Ẹkẹvuọvo , Jihova mrẹrẹ nẹ erhuvwu se nẹ oma avwanre rhe .
Fikirẹ ẹserọphẹ rọyen , o de rhie ubiudu avwanre phiyọ vwọ kẹ iyẹnrẹn esiri na .
Ọ da nẹrhẹ avwanre rhi vwo esegbuyota kpahen Jesu vẹ iphiẹrophiyọ rẹ arhọ rẹ bẹdẹ . — Se 1 Jọn 4 : 9 , 10 .
Ẹkẹvuọvo , die yen esegbuyota tobọ mudiaphiyọ ?
Ghwa hẹ erianriẹn ghevweghe rẹ ebruphiyọ rẹ Jihova muegbe rọyen vwọ kẹ avwanre ?
Ọ rọ ma rho , idjerhe vọ yen e se vwo dje esegbuyota phia ?
Djisẹ rẹ oboresorọ esegbuyota vwọ vrẹ erianriẹn ghevweghe .
Esegbuyota vrẹ a de vwọ riẹn ọhọre rẹ Ọghẹnẹ .
Ọyen ẹgba ọgangan ro mu ohwo vwo yerẹn nene ọhọre rẹ Ọghẹnẹ .
Esegbuyota re vwo kpahen usivwin rẹ Ọghẹnẹ yen mu ohwo vwo ghwoghwo iyẹnrẹn esiri na kẹ ihwo efa .
Ọyinkọn Pọl de dje fiotọ : “ Wo de ghine rhọvwe vwẹ unu wẹn nẹ Jesu hẹ Ọrovwohwo wo de rhe segbuyota vwẹ udu wẹn nẹ Ọghẹnẹ kpaerọ nẹ ughwu rhe , ku wọ rhọ .
Kidie udu ohwo vwo segbuyota kọye ọ vwọ rease , ọ me rha vwẹ unu rhọvwe kọye ọ vwọ rhọ . ” — Rom 10 : 9 , 10 ; 2 Kọr .
4 : 13 .
Diesorọ esegbuyota vwọ dia obo re ghanre mamọ , kẹ mavọ a sa vwọ sẹro rọyen ?
Djudje rọyen .
Aphro herọ - ọ , e se vwo iphiẹrophiyọ rẹ arhọ rẹ bẹdẹ vwẹ akpọ kpokpọ na siẹrẹ e de vwo esegbuyota je sẹro rọyen .
A sa vwẹ oboresorọ a vwọ sẹro rẹ esegbuyota vwo dje oboresorọ okankọn vwọ guọnọ ame .
Okankọn ra kọn phiyotọ wene ọkeneje .
Okankọn tiọyena se vwioro siẹrẹ ọ rha mrẹ ame - e , ọ nabọ yovwẹn siẹrẹ ọ da mrẹ ame ọkieje .
Okankọn rọ pha yoyovwin jovwo na se ghwu siẹrẹ ọ rha mrẹ ame - e .
Ọtiọyen esegbuyota avwanre hepha .
O se vwioro ji ghwu siẹrẹ e de no kuẹrofia . ( Luk 22 : 32 ; Hib .
3 : 12 ) Jẹ , a da nabọ vwẹrote , “ esegbuyota ” avwanre kọ cha rha “ rhua phihọ , ” kọ je cha ganphiyọ ọkieje . — 2 Tẹsa .
1 : 3 ; Tai . 2 : 2 .
Idjerhe ivẹ vọ yen Hibru 11 : 1 vwo djisẹ rẹ esegbuyota ?
Baibol na djisẹ rẹ esegbuyota vwẹ Hibru 11 : 1 .
( Se . )
Esegbuyota churobọ si erọnvwọn ivẹ re jẹ mrẹ : ( 1 ) “ Iphiẹrohọ , ” ọnana se churobọ si obo re veri nẹ ọ cha phia vwẹ obaro na , kerẹ oba rẹ umwemwu eje vẹ ẹcha rẹ akpọ kpokpọ na .
( 2 ) “ Imuẹro rẹ obo re jẹmrẹ . ”
Vwẹ ẹkpo nana , ubiota rẹ Grik ra fan kpo “ imuẹro ” na mudiaphiyọ “ obo ri djerephia ” nẹ orọnvwọn ra mrẹ - ẹ ghine herọ dẹn . Kerẹ udje , Jihova Ọghẹnẹ , Jesu Kristi , emekashe na , vẹ obo rẹ Uvie rẹ odjuvwu na ruẹ . ( Hib .
11 : 3 ) Mavọ yen e se vwo djephia nẹ avwanre vwo uvi rẹ iphiẹrophiyọ , ji vwo imuẹro rẹ erọnvwọn re jẹ mrẹ rehẹ Baibol na ?
Womarẹ ota vẹ uruemu avwanre . Ababọ rẹ enana esegbuyota avwanre je rhe gba - a .
Idjerhe vọ yen udje rẹ Noa vwọ chọn avwanre uko vwọ riẹn obo ro mudiaphiyọ re vwo vwo esegbuyota ?
( Ni uhoho rẹsosuọ na . )
Ọbe rẹ Hibru 11 : 7 kanrunumu esegbuyota rẹ Noa , ohwo rẹ “ Ọghẹnẹ vwọ vuẹ . . . kpahe obo re cha phia ra je mrẹ - ẹ , ọ da djẹ oshọ ra kare okọ ro vwo sivwi evwruwevwi rọye . ”
Noa dje esegbuyota rọyen phia ọke rọ vwọ kare okọ rode .
O muẹro nẹ ihwo re dia kẹrẹ nọrọ kpahen oboresorọ ọ vwọ kare okọ ọrhuarho tiọyena .
Noa fotovwin yẹrẹ ọ vuẹ ayen nẹ o te aye - en ?
Kakaka !
Esegbuyota rọyen muro vwo fiudugberi ghwoghwo kẹ ihwo rẹ ọke yena je kẹ ayen orhọ - esio rẹ ẹdjọeguo rẹ Ọghẹnẹ rọ cha na .
Aphro herọ - ọ , Noa vwanriẹn eta rẹ Jihova vwọ kẹ ihwo na , rọ vwọ tanẹ , “ Me guọnọre ne me guọghọ emu ejobi nẹ akpọ na ; kidie akpọ na vọnre vẹ ozighi fiki rẹ ayen ; . . .
Me cha vwẹ ame ku akpọ na , re ọ rhe ghwọrọ uvwo ejobi ri vwo ẹnwẹn rẹ arhọ re otọ rẹ odjuvwu na ; kemu kemu ri enu rẹ akpọ na ejobi ko ghwu re . ”
Vwọba , Noa je vuẹ ayen obo re sa kẹ ayen usivwin kirobo rẹ Ọghẹnẹ vwẹ iji na vwọ kẹ nẹ , “ Ko wọ cha ro evun rẹ okọ na . ”
Ọtiọyena , Noa dje esegbuyota rọyen phia kidie a riẹnre phiyọ ohwo ro ru “ aghwoghwo rẹ ọvwata . ” — Jẹn .
6 : 13 , 17 , 18 ; 2 Pita 2 : 5 .
Die yen ẹwẹn ọfuanfon mu Jems vwo djekpahen oborẹ uvi rẹ esegbuyota mudiaphiyọ ?
Ọ sa dianẹ e si ọbe rẹ Jems ọke rẹ ọyinkọn Pọl ghwe vwo si kpahen esegbuyota nu vwẹ ọbe rẹ Hibru .
Kerẹ Pọl , Jems djere fiotọ nẹ uvi rẹ esegbuyota diẹ imuẹro ghevweghe - e , ọ je guọnọ iruo .
O de si : “ Gbe dje esegbuyota wẹn ro vwo iruo - o na kẹ vwẹ , rere me rha wan oma rẹ iruo mẹ dje esegbuyota mẹ kẹ wẹ . ”
( Jems 2 : 18 ) Jems ji dje ofẹnẹ rọ herọ uvwre rẹ imuẹro ghevweghe vẹ obọdẹn rẹ esegbuyota .
Emekashe rẹ Idẹbono vwo imuẹro nẹ Ọghẹnẹ herọ , ẹkẹvuọvo ayen vwo obọdẹn rẹ esegbuyota - a .
Kọyensorọ ayen vwọ reyọ vwọsua orugba rẹ ọhọre rẹ Ọghẹnẹ .
( Jems 2 : 19 , 20 ) Vwọ fẹnẹ ayen , Jems da ta ota kpahen ọshare ọfa rọ vọnre vẹ esegbuyota , ọ da nọ onọ nana : “ Ọ dia iruo rẹ Ebraham ruru e vwo se ọvwata , rọ vwọ reyọ Aizik ọmọ rọye vwo zẹ izobo vwẹ enu rẹ agbada ?
Wọ mrẹre nẹ esegbuyota vwọ ba iruo rọye vwi fiki rẹ iruo na kọye a vwọ mrẹ segbuyota na vughe . ”
O se vwo hwe upẹrẹn muo nẹ esegbuyota guọnọ iruo , Jems da ta : “ Kirobo rẹ ẹnwẹn de nẹ ohwo o mi ghwu na , eriyin esegbuyota ro vwo iruo - o ji ghwu rhe . ” — Jems 2 : 21 - 23 , 26 .
9 , 10 .
Mavọ yen ọyinkọn Jọn vwọ chọn avwanre uko vwọ riẹn obo rọ ghanre te e vwo vwo esegbuyota ?
Omarẹ ẹgbukpe ọgban vwọ wan nu , ọyinkọn Jọn de si ọbe rọyen vẹ ileta erha .
O dje ọdavwaro phia kpahen oborẹ ihwo efa ri ji si Baibol na nabọ dje esegbuyota fiotọ wan ?
Jọn yen ohwo rọ ma reyọ ubiota rẹ Grik ra sa fan kpo “ vwo esegbuyota , ” vwo ruiruo usun rẹ ihwo ri si Baibol na .
Kerẹ udje , ọ tare nẹ , “ Ọ ro se Ọmọ na gbuyota vwo arhọ ri bẹdẹ na ; ọ ro rhe mu ọghọ kẹ Ọmọ na - a sa mrẹ arhọ - ọ , ẹkẹvuọvo ophu rẹ Ọghẹnẹ dia uyovwi rọye . ”
( Jọn 3 : 36 ) Esegbuyota rẹ Inenikristi churobọ si re vwo nene iji rẹ Jesu .
Jọn djunute eta rẹ Jesu abọ buebun ro djerephia nẹ ofori nẹ e vwo esegbuyota ọkieje . — Jọn 3 : 16 ; 6 : 29 , 40 ; 11 : 25 , 26 ; 14 : 1 , 12 .
Mavọ yen e se vwo dje ọdavwaro phia fikirẹ uyota na rẹ avwanre mrẹvughe ?
Mavọ oma vwerhen avwanre te rẹ Jihova vwọ reyọ ẹwẹn ọfuanfon rọyen vwo dje uyota na kẹ avwanre je chọn avwanre uko vwo vwo esegbuyota kpahen iyẹnrẹn esiri na !
( Se Luk 10 : 21 . )
E jẹ avwanre kpẹvwẹ Jihova ọkieje kidie o si avwanre te oma womarẹ Ọmọ rọyen rọ dia “ Ọkobaro kugbe Orugba rẹ esegbuyota rẹ avwanre . ”
( Hib . 12 : 2 ) E se vwo dje ọdavwaro kpahen ẹserọphẹ nana , ofori nẹ a bọn esegbuyota avwanre gan ọkieje womarẹ ẹrhovwo ẹnẹ vẹ uyono rẹ Baibol na . — Ẹfe .
6 : 18 ; 1 Pita 2 : 2 .
Ghwoghwo iyẹnrẹn esiri na vwẹ kuphẹn kuphẹn eje , ọnana odjephia rẹ esegbuyota wẹn ( Ni ẹkorota 12 )
Idjerhe sansan vọ yen e se vwo dje esegbuyota phia ?
E jẹ avwanre vwo esegbuyota kpahen ive rẹ Jihova ọkieje .
Ofori nẹ ihwo efa nabọ mrẹ ọnana gbonozẹ .
Kerẹ udje , ọkeneje yen avwanre vwo vwobọ vwẹ iruo aghwoghwo na vẹ odibo egbe .
E jẹ avwanre ji ru “ emu esiri kẹ ihwo ejobi , marho , kẹ ayen otu re hẹ evwruwevwi rẹ esegbuyota na . ”
( Gal . 6 : 10 ) Avwanre je davwẹngba vwo “ siobọ nẹ ohwo rẹ awanre na vẹ uruemu rọye ejobi , ” a kẹnoma kẹ kemu kemu rọ sa guọghọ ẹdia rẹ ẹwẹn avwanre . — Kọl .
3 : 5 , 8 - 10 .
Mavọ yen “ esegbuyota ” kpahen Ọghẹnẹ ghanre te , die yen a vwerọ vwo dje , kẹ diesorọ ?
Baibol na da ta : “ Ọ dia esegbuyota - a yọ epha bẹnbẹn re vwo ru obo ri je .
Kidie ohwo kohwo rọ tanẹ ọye si kẹrẹ Ọghẹnẹ mi segbuyota nẹ ọ herọ nẹ ọye re hwa osa kẹ ayen otu re guọnerọ . ” ( Hib .
11 : 6 ) Ota rẹ Ọghẹnẹ djisẹ rẹ “ esegbuyota ” kpahen Ọghẹnẹ kerẹ ẹbẹre ọvo rẹ ‘ uchivwo ’ ra guọnọre a ke sa dia obọdẹn rẹ Onenikristi ọkieje .
( Hib . 6 : 1 ) Ọtiọyena , ko fori nẹ Inenikristi vwẹ iruemu eghanghanre efa “ vwọ ba esegbuyota ” rayen rere ayen sa vwọ “ sẹro rẹ oma [ rayen ] vwẹ evun rẹ ẹguọnọ rẹ Ọghẹnẹ . ” — Se 2 Pita 1 : 5 - 7 ; Jud 20 , 21 .
14 , 15 .
Mavọ yen esegbuyota ghanre te a da vwọ vwanvwen ẹguọnọ ?
Inenikristi ri si Baibol na nabọ kanrunumu ọghanrovwẹ rẹ esegbuyota kidie ayen djunute abọ buebun .
O vwo uwan ọfa re djunute abọ buebun tiọye - en .
Ọnana ko mudiaphiyọ nẹ esegbuyota yen uwan rẹ Onenikristi rọ ma ghanre ?
Pọl vwọ vwẹ esegbuyota vwọ vwanvwen ẹguọnọ , ọ da ta : “ Ọ da dianẹ mi vwo eseguyota , ro se ghwie ugbenu , ẹkẹvuọvo yi mi vwo ẹguọnọ - ọ , yo mẹvwẹ ohwo diodi . ” ( 1 Kọr .
13 : 2 ) Jesu je kanrunumu uwan ọghanghanre nana rọ dia ẹguọnọ re vwo kpahen Ọghẹnẹ , ọke rọ vwọ kpahen phiyọ onọ nana : “ Ọ vọ re ma rho vwẹ evun rẹ irhi na ? ” ( Mat .
22 : 35 - 40 ) Ẹguọnọ si iruemu efa rẹ Onenikristi guọnọre ba oma , ji te esegbuyota .
Baibol na tare nẹ , “ Ẹguọnọ . . . se emu ejobi gbuyota . ”
O se ota ejobi rẹ Ọghẹnẹ ta phiyọ Baibol na gbuyota . — 1 Kọr .
13 : 4 , 7 .
16 , 17 .
Mavọ yen Baibol na reyọ esegbuyota vẹ ẹguọnọ vwo ruiruo wan , ẹkẹvuọvo ọrhọ yen ma rho , kẹ diesorọ ?
Fikirẹ ọghanrovwẹ rẹ esegbuyota vẹ ẹguọnọ , ihwo ri si Baibol na reyọ iwan nana vwo ruiruo kugbe abọ buebun , ọke buebun vwẹ urhiẹ rẹ ota vuọvo .
Pọl durhie iniọvo na nẹ ayen “ vwẹ esegbuyota vẹ ẹguọnọ ru aghighọ ku phihọ . ”
( 1 Tẹsa . 5 : 8 ) Pita siri nẹ , “ Ovwan je mrẹ [ Jesu ] dẹvo - o yẹ ovwan guọnerọ ; dede nẹ ovwan je mrẹ dẹvo - o na yẹ ovwan sere gbuyota . ”
( 1 Pita 1 : 8 ) Jems da rha nọ ihwo ra jẹreyọ na : “ Ọ dia Ọghẹnẹ ọvo re sanọ ihwo rẹ akpọ se nẹ ovwiogbere na nẹ e rhe dia edafe rẹ esegbuyota kugbe ireuku rẹ uvie ro veri kẹ otu re guọnerọ na ? ”
( Jems 2 : 5 ) Jọn de rhe si : “ Ọnana kọye hẹ urhi [ rẹ Ọghẹnẹ ] , nẹ avwanre se odẹ rẹ Ọmọ rọye Jesu Kristi gbuyota ra guọnọ ohwohwo . ” — 1 Jọn 3 : 23 .
Dede nẹ esegbuyota pha ghanghanre , a rha cha guọnọ uruemu nana - a siẹrẹ a da rhe mrẹ orugba rẹ ive rẹ Ọghẹnẹ kugbe iphiẹrophiyọ rẹ avwanre nu .
Ẹkẹvuọvo , ẹguọnọ re vwo kpahen Ọghẹnẹ vẹ ọrivẹ avwanre che vwo oba - a .
Kọyensorọ Pọl vwo si nẹ , “ Ọtiọye na esegbuyota , iphiẹrohọ , ẹguọnọ gba dia , enana erha na ; ẹkẹvuọvo ọ rọ marho vwẹ enana kẹ ẹguọnọ . ” — 1 Kọr .
13 : 13 .
18 , 19 .
Odjephia rode rẹ esegbuyota vọ yen avwanre mrẹ nonẹna , ke ono yen vwo ujiri na ?
Nonẹna , ihwo rẹ Jihova dje esegbuyota phia kpahen Uvie rẹ Ọghẹnẹ re vwo mu na .
Ọnana nẹrhẹ a rhe mrẹ iparadaisi rẹ ẹwẹn rẹ ihwo re vrẹ oduduru ẹrenren hepha nonẹna .
Ayen eje dje omamọ rẹ ẹwẹn ọfuanfon na phia . ( Gal .
5 : 22 , 23 ) Ọnana ghene odjephia rode rẹ uvi rẹ esegbuyota vẹ ẹguọnọ rẹ Inenikristi !
Ọ diẹ ẹgba rẹ ohworakpọ yen ru ọnana - a .
Ọghẹnẹ yen ruro .
Iruo nana rọ vọnre vẹ igbevwunu na hwarhiẹ urinrin vwo rhe Jihova , rọ dia “ oka ri bẹdẹ ro je phoro . ”
( Aiz . 55 : 13 ) Vwọrẹ uyota , ọnana “ okẹ rẹ Ọghẹnẹ ” rẹ avwanre vwo vwo usivwin “ vwẹ oma rẹ esegbuyota . ”
( Ẹfe . 2 : 8 ) Iparadaisi rẹ ẹwẹn rẹ avwanre na che yovwin phiyọ je rhophiyọ ọkieje re te ọke rẹ otọrakpọ na eje cha vwọ vọn vẹ ihworakpọ re gbare , re dia evwata , ri ji vwo omavwerhovwẹn rọ cha dia ujiri vwọ kẹ odẹ rẹ Jihova bẹdẹ .
E jẹ avwanre vwo esegbuyota kpahen ive rẹ Jihova ọkieje !
Ọbe re se Digest rẹ Osun rẹ Rom Justinian siri vwẹ ukpe rẹ 1468 na , ọnana ọvo usun rẹ ẹbe buebun ri gbikun rẹ irhi ri shekpahen ẹdia sansan ọke awanre
ITẸ rẹ Jesu rọhẹ Matiu 13 : 24 - 26 , tare nẹ , “ Uvie rẹ odjuvwu họhọ ohwo rọ kọn emamọ esiri phihọ udju rọye .
Ẹkẹvuọvo ọke rẹ ason re ihwo vwọ vwerhẹ nu , ọvweghrẹ rọye da rhe kọn ego kugbe irosu na , ọ da yanran .
Ọke rhi vwo te , ego na vẹ irosu na de rhi gro kugbe . ”
Isiẹbe sansan nọ enọ kpahen itẹ nana sẹ uruemu tiọna sa ghene phia , ẹkẹvuọvo ẹbe rẹ ihwo rẹ Rom rẹ awanre djerephia nẹ ọ sa phia .
Ọbe rọ fan eta rẹ Baibol , da ta : “ Ọyena umwemwu rode ra vwọ kọn ego phiyọ aghwa rẹ ohwo fikirẹ orukeri .
A ke sa vwẹ urhi vwo mu fikirẹ ota nana djerephia nẹ uruemu nana phia ọkieje . ”
Ohwo ro yono urhi kodo re se Alastair Kerr , tare nẹ vwẹ ukpe rẹ 533 C.E . , Osun rẹ Rom re se Justinian teyẹn ọbe re se Digest , rọ dia ọdjẹkoko rẹ urhi rẹ Rom kugbe eta rẹ ihwo re fan otọ rẹ urhi ( omarẹ 100 - 250 C.E . ) .
Kirobo rẹ ọbe na djere ( Digest , 9.2.27.14 ) , ohwo ọvo re se Ulpian rọ fan otọ rẹ urhi rionbọ kpo ẹdjọeguo ọvo rẹ ohwo rẹ Rom re se Celsus vwẹrote vwẹ ẹgbukpe ujorin rivẹ .
A kọn ego phiyọ aghwa rẹ ohwo ọfa , ego na de hwe ekankọn ro ohwo na .
Ọbe re se Digest na ta ota kpahen obo ra vwọ kẹ ohwo ro vwo aghwa na , ra vwọ hwosa rẹ ekankọn ri ghwuru na .
Oka rẹ orharhe uruemu tiọyen sa vwọ phia vwẹ ọke rẹ Usuon rẹ Rom na , djerephia nẹ itẹ rẹ Jesu na ghene obo re phia dẹn vwẹ ọke yena .
VWẸ ọke nana , ihwo rẹ Rom yen suẹn Judia womarẹ osun rẹ ayen vwo mu ro vwo isodje buebun vwẹ otọ rọyen .
Owian rẹ osun na yen ọ vwọ reyọ osa - uyovwin mie ihwo na , je sẹro rẹ ufuoma vẹ ofuvwegbe vwẹ orere na .
Ihwo rẹ Rom na dobọ rẹ iruemu re vwọso urhi jẹ , ayen ji gboja kẹ kohwo kohwo rọ so okpetu .
Vwọ vrẹ enana , ihwo rẹ Rom na yanjẹ ẹdjọeguo itete ri shekpahen obo re phia vwẹ orere na kẹdẹ kẹdẹ vwọ kẹ ekpako rẹ orere na .
Aguare rẹ Ju re se Sahẹdrin
guare re se Sahẹdrin na yehẹ aguare rọ ma rho rẹ ihwo rẹ Ju de guẹdjọ .
Aguare itete efa jehẹ Judia .
Ọkiọvo , aguare sansan nana yen guẹdjọ rẹ inogbozighi , isun rẹ Rom duvwunu phiyọ - ọ .
Aguare rẹ Rom ọvo yen vwo ogangan re vwo brorhiẹn rẹ ughwu hwe inogbozighi , aguare rẹ Ju vwo ogangan nana - a .
Jokparẹ ọke rẹ aguare rẹ Sahẹdrin na vwo brorhiẹn hwe Stivin , e de phio hwe . — Iruo 6 : 8 - 15 ; 7 : 54 - 60 .
Aguare rẹ Ju na de rhi vwo ẹgba vrẹ obo ro vwori jovwo .
Ọshare ọvo ro yono ọbe kodo re se Emil Schürer , da tanẹ , “ Dedena , usuon rẹ Rom se brorhiẹn ro je ayen eje vwẹ ọke ayen guọnọre , kirobo ra mrẹre ọke ayen vwo no nẹ a guọnọ gbevwọso usuon rayen . ”
A mrẹ udje rẹ ọnana ọke rẹ osun rọ je dia onotu ofovwin re se Kladiọs Laisias vwọ chochọ rẹ Pọl , rọ dia ohwo rẹ Rom . — Iruo 23 : 26 - 30 .
Iyovwinreta
Enọ Kpahen Ihwo rẹ Ẹwẹn vẹ Asan rẹ Ayen Dia 3
Emramrẹ ri Shekpahen Ihwo Rehẹ Odjuvwu 4



Die Yen Baibol na Tare ? 32
“ Ovwan Bru Ohwohwo Uche Kẹdẹ Kẹdẹ ”
Jihova Chọn Avwanre Uko Vwo Nene Ọrhuẹrẹphiyotọ Womarẹ Baibol Na
Wọ Vwẹ Ẹro Ọghanghanre Vwo nẹ Baibol Na ?

E Se Ayen Vwo Nẹ Ebri
Ayen Siomanu Ẹga rẹ Efian


“ [ Jihova ] se ovwan nẹ ebri rhi vwo kpo urhukpẹ rẹ igbunu rode na . ” — 1 PITA 2 : 9 .
UNE : 116 , 102
Idjerhe vọ yen ihwo rẹ Ọghẹnẹ vwọ dia eviẹn vwẹ Babilọn vwo nẹ ẹgbukpe ujorin rivẹ yanran ?
Vwẹ omarẹ ukpe rẹ 1450 , erọnvwọn vọ yen nẹrhẹ ihwo rẹ Ọghẹnẹ rhi vwo emerha rẹ ọmuvwiẹ vwo nẹ abọ rẹ ẹga rẹ efian ?
Vwẹ omarẹ 1870 , ẹgbaẹdavwọn vọ yen e ra jẹreyọ na ruru ayen vwo vwo ẹruọ rẹ Ota rẹ Ọghẹnẹ gbagba ?
Djisẹ rẹ oghwọrọ rẹ Jerusalẹm .
VWẸ ukpe rẹ 607 tavwen a ke mrẹ ọke rẹ Kristi , Ovie Nẹbukadreza II de sun isodje rẹ Babilọn buebun vwọ ro Jerusalẹm .
Baibol na da ta ota kpahen ohwekufia rọ vwomaphia : “ [ Nẹbukadreza ] vwẹ oda nyavwe imighene rayen hwe vwẹ evun rẹ ẹshẹ rayen , o rhe nẹ arodọvwẹ kẹ imighene na - a emeshare eyẹ emetobẹ , ekpako eyẹ emare . . . .
Ayen da torhẹ uwevwi rẹ Ọghẹnẹ , ayen de kporo igbẹhẹ ri Jerusalẹm te otọ , ayen da vwẹ erhanre torhẹ ighẹn rọye ejobi , ọ da guọghọ ekuakua esiri rọye ejobi . ” — 2 Ikun 36 : 17 , 19 .
Orhọ - esio vọ yen Jihova vwọphia kpahen oghwọrọ rẹ Jerusalẹm , kẹ die yen cha phia kẹ ihwo rẹ Ju na ?
O rhe fo nẹ oghwọrọ rẹ Jerusalẹm gbe ihwo rọyen unu - u .
Kidie ikpe buebun re yen emraro rẹ Ọghẹnẹ vwọ vwẹ orhọ - esio kẹ ihwo rẹ Ju nẹ ayen de gbevwọso Urhi rẹ Ọghẹnẹ , kẹ ayen cha dia eviẹn vwọ kẹ ihwo rẹ Babilọn .
A cha vwẹ ọlọkọ hwe buebun rayen ; ọ rọ vrabọ rẹ ughwu sa dia ọviẹn vwẹ Babilọn te ẹdẹ ughwu rọyen . ( Jer .
15 : 2 ) Mavọ yen akpeyeren rẹ ọviẹn hepha vwẹ oboyin ?
A sa vwẹ akpeyeren rẹ eviẹn vwẹ Babilọn vwo dje ọ rẹ ọke rẹ Inenikristi ?
Ọ da dia ọtiọyen , kẹ ọke vọ ?
Idjerhe vọ yen ẹdia rẹ eviẹn vwẹ Babilọn vwọ fẹnẹ oborẹ emọ rẹ Izrẹl rhiẹromrẹ vwẹ Ijipt ?
Oborẹ emraro na tare ghene phia .
Womarẹ Jerimaya , Jihova da vwẹ uchebro kẹ i re che mu kpo eviẹn na nẹ ayen rhiabọreyọ ẹdia kpokpọ rayen na .
Ọ da ta : “ Ovwan bọn iwevwi [ vwẹ Babilọn ] re ovwan dia ayen ; voro idju re wa re emu rayen .
Ẹkẹvuọvo wa guọnọ erhuvwu rẹ orere ri mi ji ovwan de kpo ighuvwu na , ovwan mia rẹ Ọrovwohwo kẹ , kidie erhuvwu rọye ovwan de vwo erhuvwu . ”
( Jer . 29 : 5 , 7 ) Ihwo ri nene uchebro nana yeren omamọ akpọ vwẹ Babilọn .
Ihwo ri mu ayen na , kẹ ayen ọmuvwiẹ te ẹdia evo .
Eviẹn na tobọ vwo ọmuvwiẹ ayen vwo kpo asan ro je ayen vwẹ ẹkuotọ na .
Babilọn , ọyen asan rẹ ekiẹchuọ rode vwẹ ọke awanre , ẹbe sansan ra tọn mrẹ djerephia nẹ buebun rẹ ihwo rẹ Ju na yono obo ra chueki vwẹ oboyin , efa ke rha hẹ ewena vwẹ oka rẹ iruo sansan .
Evo tobọ dia edafe vwẹ oboyin .
Ẹdia rẹ eviẹn vwẹ Babilọn fẹnẹ oborẹ emọ rẹ Izrẹl rhiẹromrẹ vwẹ Ijipt dibidibi . — Se Eyanno 2 : 23 - 25 .
Vwọ vrẹ emọ rẹ Izrẹl ri gbevwọso Ọghẹnẹ , amono yen e ji mu kpo eviẹn , kẹ mavọ yen ọnana djobọte ẹga rẹ ayen vwọ kẹ Ọghẹnẹ ?
Dede nẹ ihwo rẹ Ju na sa vwẹrote ọdavwẹ rayen vwọrẹ ugboma , kẹ ẹdia rẹ ẹwẹn rayen vwo ?
A guọghọ uwevwin rẹ Jihova vẹ agbada rọyen nure , irherẹn na rhe se ruiruo rayen vwo nene ọrhuẹrẹphiyotọ - ọ .
Evo re mu kpo eviẹn na tobọ ru emu vuọvo - o , ayen idibo rẹ Ọghẹnẹ re fuevun kẹ , ẹkẹvuọvo , ayen ji nene ẹgborho na rioja .
Dedena , ayen davwẹngba vwo nene Urhi rẹ Ọghẹnẹ .
Kerẹ udje , Daniẹl vẹ igbeyan rọyen erha , Shadrak , Mashak vẹ Abẹdnigo , kẹnoma kẹ emu rẹ ihwo rẹ Ju gha .
Daniẹl ji vwo uruemu rọ vwọ nẹrhovwo kẹ Ọghẹnẹ ọkieje . ( Dan .
1 : 8 ; 6 : 10 ) Dedena , ohwo rẹ Ju rọ djoshọ rẹ Ọghẹnẹ che se ru erọnvwọn eje rehẹ Urhi na - a kidie ayen jehẹ otọ rẹ usuon rẹ egọedjọ .
Iphiẹrophiyọ vọ yen Jihova vwọ kẹ ihwo rọyen , kẹ diesorọ ive nana vwọ dia ọ rẹ oghẹresan ?
Ihwo rẹ Izrẹl na je sa rhoma ga Ọghẹnẹ vwẹ idjerhe rọ nabọ shephiyọ ?
Vwẹ ọke yena , ọ họhọre nẹ ọ cha sa phia - a .
Ihwo rẹ Babilọn siobọ nẹ eviẹn raye - en .
Ẹkẹvuọvo , urhi yena che se djobọte Jihova Ọghẹnẹ - ẹ .
O veri nẹ ihwo rọyen cha rhoma dia emuvwiẹ , ọtiọyen yen ghene phia .
Ota rẹ Ọghẹnẹ shefia bẹdẹ - ẹ . — Aiz .
55 : 11 .
6 , 7 .
Diesorọ a vwọ guọnọ ẹrhomafuẹrẹn kpahen ọke rẹ Inenikristi vwọ dia eviẹn vwẹ Babilọn ?
Inenikristi ji rhiẹromrẹ ẹdia re se vwo dje ẹdia rẹ eviẹn vwẹ Babilọn dẹvure ?
Vwẹ ikpe buebun , ọbe Uwevwin Orhẹrẹ na yono avwanre nẹ vwẹ ukpe rẹ 1918 , e mu idibo rẹ Ọghẹnẹ nonẹna kpo eviẹn vwẹ Babilọn , ayen da rha dia emuvwiẹ vwẹ ukpe rẹ 1919 .
Ẹkẹvuọvo , fikirẹ iroro evo ra cha mrẹ vwẹ uyono nana vẹ ọ rọ cha na , ẹkpo nana guọnọ ẹrhomafuẹrẹn .
Nabọ roro : Babilọn Rode , ọyen okugbe rẹ ẹga rẹ efian eje .
Ọtiọyena , ọ da dianẹ ihwo rẹ Ọghẹnẹ kẹ eviẹn vwọ kẹ Babilọn ukpe rẹ 1918 , kọyen ayen je dia eviẹn vwọ kẹ ẹga rẹ efian ọke yena .
Ẹkẹvuọvo , iyẹnrẹn djerephia nẹ ikpe buebun tavwen a ke mrẹ Ofovwin Akpọeje I , idibo rẹ Ọghẹnẹ ra jẹreyọ na siomanẹ Babilọn Rode re , ọ diẹ ayen rhoma dia eviẹn vwọ kẹ aye - en .
Dede nẹ ayen mrẹ omukpahen vwẹ ọke rẹ ofovwin akpọeje rẹsosuọ na , usuon rẹ akpọ na yen mukpahen ayen ọ diẹ Babilọn Rode - e .
Ọtiọyena , ọhọhọre nẹ ọ ghwa dia ukpe rẹ 1918 ọyen ihwo rẹ Jihova vwọ ro ẹdia rẹ eviẹn vwọ kẹ Babilọn Rode - e .
Djekpahen oborẹ ẹga rẹ efian vwọ vwomaphia .
( Ni uhoho rẹsosuọ na . )
Vwẹ Pẹntikọst ukpe rẹ 33 , e ku ẹwẹn ọfuanfon na ku ihwo rẹ Ju kugbe ihwo rẹ ẹkuotọ efa ri kurhẹriẹ .
Inenikristi kpokpọ nana da rhe dia “ uvwiẹ ra jẹreyọ , uvwiẹ rẹ irherẹn , ẹgborho ọfuanfon , ihwo robọ rẹ Ọghẹnẹ . ”
( Se 1 Pita 2 : 9 , 10 . )
Ọke rẹ iyinkọn na vwọ hẹ akpọ , ayen nabọ vwẹrote ikoko rẹ Ọghẹnẹ .
Ẹkẹvuọvo , ayen vwo ghwu nu , eshare “ re chahe eta rhẹriẹ ” da vwomphia rere ayen vwo “ si idibo na ba oma . ” ( Iruo 20 : 30 ; 2 Tẹsa .
2 : 6 - 8 ) Buebun rẹ eshare nana vwo ẹdia vwẹ ukoko na , ayen gare kerẹ iniruo , ọke vwọ yanran na ayen da je ga kerẹ “ ibishọpu . ”
Ememerha na , ẹko rẹ ilori ẹga kọ rhe vwomaphia , dede nẹ Jesu vuẹ idibo rọyen nẹ ayen eje “ imoni . ”
( Mat . 23 : 8 ) Eshare nana ri vwo ẹguọnọ rẹ iyono rẹ Aristotle vẹ Plato na , ki yono iyono rẹ efian , ememerha na enana da rhe reyọ ẹdia rẹ uyono ọfuanfon rẹ Ota rẹ Ọghẹnẹ .
Djekpahen oborẹ ẹga ro broma nu ẹga rẹ uyota na rhe vwọ mrẹ obicha rẹ Usuon rẹ Rom vẹ obo ri nẹ obuko rọyen rhe .
Vwẹ ukpe rẹ 313 , Osun rẹ Rom re se Constantine , da ghwobọphiyọ nẹ iyono nana dia ẹbẹre ọvo rẹ ẹga rẹ Inenikristi .
Vwo nẹ ọke yena yanran , Ishọshi na vẹ Usuon na ke wian kuẹgbe .
Kerẹ udje , e vwo ru Aguare rẹ Nicaea nu , Constantine rọ jehẹ aguare na da djẹ Arius , rọ dia orherẹn , vwo nẹ ẹkuotọ na kidie Arius rhọnvwere nẹ Jesu ọyehẹ Ọghẹnẹ - ẹ .
Ọke rẹ Osun Theodosius I vwo suẹn ( uvwre rẹ ukpe rẹ 379 fiẹ 395 ) , ẹga ro broma nu ẹga rẹ uyota na , ra rhe riẹn phiyọ ẹga rẹ Ifada , da rhe dia ẹga rẹ Usuon rẹ Rom eje rhọnvwephiyọ .
Vwẹ ẹgbukpe ujorin rẹne , igbikuegbe se orere rẹ Rom , orere rẹ egọedjọ ra vwẹ ẹga rẹ “ Inenikristi vwọ gua . ”
Vwẹ ọke yena , ẹga ro broma nu ẹga rẹ uyota na de rhi kuomakugbe ẹga sansan re ga edjọ rehẹ Usuon rẹ Rom , ayen da rhe dia ẹbẹre ọvo rẹ Babilọn Rode .
Dedena , o ji vwo ẹmẹko rẹ Inenikristi ra jẹreyọ na re je davwẹngba rayen eje ayen vwọ ga Ọghẹnẹ , ẹkẹvuọvo , e rhurhu ayen muotọ .
( Se Matiu 13 : 24 , 25 , 37 - 39 . )
Ayen ghene hẹ ẹdia rẹ ọviẹn vwọ kẹ Babilọn !
Idjerhe vọ yen ihwo evo sa vwọ mrẹ iyono efian rẹ ishọshi na vughe ?
Dedena , ẹgbukpe ujorin evo a vwọ mrẹ ọke rẹ Kristi nu , ihwo buebun se Baibol na vwẹ ejajẹ rẹ Grik yẹrẹ Latin .
Ọtiọyena , kẹ ayen sa vwẹ iyono rehẹ Ota rẹ Ọghẹnẹ vwọ vwanvwan iyono rẹ ishọshi na .
Fikirẹ oborẹ ayen mrẹre vwẹ Baibol na , evo da sen iyono efian rẹ ishọshi na , jẹ ayen cha sa ta phia - a kidie e se hwe ohwo tiọyena .
Idjerhe vọ yen ilori ẹga vwo vwo ogangan vwẹ enu rẹ Baibol na ?
Ememerha na , ihwo rha jẹ ejajẹ re vwo si Baibol na - a , ilori rẹ ishọshi na je vwẹ uphẹn kẹ ihwo nẹ ayen fan Baibol na kpo ejajẹ rẹ ihwo riẹnre - e .
Fikirẹ ọnana , ilori ẹga na vẹ ihwo evo ri yono ọbe kodo keyen se se Baibol na komobọ , dede nẹ ọ diẹ ilori ẹga na eje yen nabọ riẹn se yẹrẹ siẹ - ẹ .
Kohwo kohwo rọ vwọso oborẹ ishọshi na yonori , ke gboja kẹ mamọ .
Idibo rẹ Ọghẹnẹ ra jẹreyọ na ke vwoma vwọrẹ odjahọn , siẹrẹ ayen da sa vwoma .
Kirobo rọ hepha ọke rẹ ihwo rẹ Ju vwo kpo eviẹn vwẹ Babilọn , “ irherẹn ” ra jẹreyọ na rhe se ruiruo rayen vwo nene ọrhuẹrẹphiyotọ - ọ .
Babilọn Rode yọnrọn ihwo na kokoroko kerẹ ahwa !
12 , 13 .
Erọnvwọn ivẹ vọ yen nẹrhẹ ufi rẹ Babilọn Rode vwọ gba ihwo dogho ?
Djekpahọn .
Inenikristi sa rhoma vwo ọmuvwiẹ ayen vwọ ga Ọghẹnẹ vwo nene idjerhe rọ guọnọre ?
E !
Ememerha na , urhukpẹ rẹ ẹwẹn da rhe ro ebri na fikirẹ erọnvwọn ivẹ .
Orọnvwọn ẹsosuọ yen ijini rọ teyen ẹbe re ruru omarẹ ukpe rẹ 1450 .
Tavwen a ke rhe mrẹ ijini ra vwọ teyen ẹbe , obọ yen ihwo vwo si Baibol na .
A fobọ mrẹ Baibol na - a , a da je mrẹ , ọ ghanra mamọ .
Iyẹnrẹn muro nẹ ọ reyọ emeranvwe ihwe , ọwena ke sa vwẹ obọ si Baibol ọvo re !
Vwọba , erọnvwọn re sio phiyọ na pha ghanghanre , erọnvwọn ra vwẹ ohọroma rẹ eranvwe vwo ru .
Vwọ fẹnẹ ọyena , ijini ra vwọ teyen ẹbe na sa teyen aruọbe 1,300 vwẹ ẹdọke !
Ijini ra vwọ teyen ẹbe vẹ uduefiogbere rẹ ihwo re fan Baibol dogho ufi rẹ Babilọn vwọ gba ihwo ( Ni ẹkoreta 12 , 13 )
Orọnvwọn rivẹ yen uduefiogbere rẹ eshare evo vwẹ ọtonphiyọ rẹ ẹgbukpe ujorin rẹ 16 , rẹ ayen vwọ fan Ota rẹ Ọghẹnẹ phiyọ ejajẹ rẹ ihwo buebun jẹ .
Buebun rayen phi arhọ rayen phiyọ ẹdia rẹ imuoshọ fikirẹ iruo nana .
Oshọ mu ilori ẹga na mamọ .
Ọshare yẹrẹ aye rọ dia odibo rẹ Ọghẹnẹ ro vwo Baibol na pha kerẹ ohwo rọ yọnrọn orọnvwọn rọ sa so omaẹkuọn vwẹ ẹro rẹ ilori ẹga na !
Baibol na vwo buẹnphiyọ na , jẹ ihwo se .
Ayen vwo se na , kẹ ayen nọ enọ : ‘ Tivọ yen Baibol na de yono nẹ ohwo de ghwu nu ko kpo asan re se ipọgatri , nẹ a hwosa kẹ ilori ẹga ayen ki shi ohwo ro ghwuru , yẹrẹ e se ihwo evo ipopu vẹ ilori ẹga ride ? ’
Vwẹ ẹro rẹ ishọshi na , ọnana ẹvwọsuọ rode .
Ihwo na yinvwaro vreka !
Ishọshi na kpairoro vrẹ ayen kakaka - a .
E de brorhiẹn rẹ ughwu hwe eshare vẹ eya re sen iyono rẹ ishọshi na , kugbe iyono efian rẹ Aristotle vẹ Plato , ihwo ri yerin tavwen e ki vwiẹ Jesu Kristi .
Ishọshi na de brorhiẹn rẹ ughwu na nu , Usuon na kọyen hwe ohwo na .
Ọdavwẹ rayen ọyen ihwo vwo jẹ Baibol na ese , rere ayen vwo jẹ enọ ẹnọ kpahen iyono rẹ ishọshi na .
Vwẹ asan buebun , ona nana wianre .
Ẹkẹvuọvo , ihwo evo rhọnvwere nẹ Babilọn Rode dje uguegue mu aye - en .
Ayen davwen Ota rẹ Ọghẹnẹ na nure , ayen rhe che se siobọno - o !
Ọnana yen ọtonphiyọ rẹ ẹdia rẹ ọmuvwiẹ vwo nẹ ẹga rẹ efian .
( a ) Die yen toroba ẹyan obaro rẹ erianriẹn rẹ Baibol na vwẹ omarẹ ukpe rẹ 1870 ?
( b ) Djisẹ rẹ ẹgbaẹdavwọn rẹ Oniọvo Russell sa vwọ mrẹ uyota na .
Ihwo buebun rẹ urhuru rẹ uyota rẹ Baibol na siẹ da djẹ kpo irere rẹ omukpahen na ghwa ga - an .
Ayen guọnọ se Baibol na , yono , je vuẹ ihwo efa kpahọn vwẹ asan rẹ ayen de vwo ọmuvwiẹ .
United States , ọyen ọvo usun rẹ ẹkuotọ tiọyena , etiyin yen Charles Taze Russell vẹ ẹmẹko rẹ ihwo evo da ton uyono rẹ Baibol na phiyọ vwẹ omarẹ ukpe rẹ 1870 .
Ẹsosuọ , Oniọvo Russell vwo ọdavwẹ rọ vwọ guọnọ ẹga ro yono uyota na .
Ọ nabọ frẹkotọ vwẹ iyono rẹ ẹga buebun , tobọ tẹ e re dia Inenikristi - i , vwọ vwanvwan oborẹ Baibol na tare .
Ọ da rhe mrẹvughe nẹ o vwo ọvuọvo usun rẹ ẹga na ro nene Ota rẹ Ọghẹnẹ gbagba - a .
O vwo ọke ọvo , rọ vẹ ilori ẹga evo vwọ vwoma vẹ iphiẹrophiyọ nẹ ihwo nana che rhiabọreyọ uyota rọ vẹ ihwo rọyen na mrẹvughe vwẹ Baibol na , ayen me je reyọ vwo yono ishọshi rayen .
Ilori ẹga na davwerhọ - ọ .
Emọ - uyono rẹ Baibol na da rhe mrẹvughe nẹ , ayen che se vwo oyerinkugbe vẹ ihwo re gbomavwra ẹga rẹ efian kokoroko - o . — Se 2 Kọrẹnt 6 : 14 .
( a ) Ọke vọ yen Inenikristi vwọ ro ẹdia rẹ eviẹn vwọ kẹ Babilọn Rode ?
( b ) Enọ vọ yen a cha kpahenphiyọ vwẹ uyono rọ cha na ?
Avwanre rhe mrẹ nẹ Inenikristi uyota ro ẹdia rẹ eviẹn vwẹ Babilọn ọke rẹ ọyinkọn rọ koba na ghwe vwo ghwu nu .
Ẹkẹvuọvo , enọ efa vwomaphia : Erọnvwọn efa vọ yen djerephia nẹ ikpe evo tavwen a ke mrẹ ukpe rẹ 1914 , e ra jẹreyọ na ghini broma nẹ Babilọn Rode , ọ diẹ ayen rhoma dia eviẹn vwọ kẹ - ẹ ?
Ghini uyota nẹ ivun miovwo Jihova kidie nẹ idibo rọyen siobọ rẹ iruo rẹ aghwoghwo na kpotọ vwẹ Ofovwin Akpọeje I ?
Kẹ iniọvo avwanre evo siobọnu ọyọnregan rayen vwẹ ọke yena , ọ da nẹrhẹ ophu mu Jihova ?
Ọ da dianẹ Inenikristi ro ẹdia rẹ eviẹn vwọ kẹ ẹga rẹ efian vwo nẹ ẹgbukpe ujorin rivẹ yanran , kẹ ọke vọ yen ayen vwọ dia emuvwiẹ ?
Enana emamọ enọ .
A cha mrẹ ẹkpahọnphiyọ rayen vwẹ uyono rọ cha na .
“ Vrẹn no rhe , ihwo mẹ . ” — ẸVWỌ .
18 : 4 .
UNE : 101 , 93
Orhiẹn vọ yen Emọ - uyono rẹ Baibol na bruru kpahen Babilọn Rode ?
Diesorọ idibo rẹ Jihova vwọ guọnọ ọkpọvi vẹ ọghwọku vwẹ Ofovwin Akpọeje I na , kẹ die yen ọnana mudiaphiyọ - ọ ?
Ọke vọ yen ihwo ra jẹreyọ na vwo nẹ ẹdia rẹ eviẹn kẹ Babilọn ?
Diesorọ ihwo rẹ Ọghẹnẹ vwo vwo iphiẹrophiyọ nẹ ayen cha dia eviẹn bẹdẹ - ẹ , kẹ enọ vọ yen a cha fuẹrẹn asaọkiephana ?
VWẸ uyono rọ wanre na , avwanre yono kpahen oborẹ Inenikristi rẹ uyota rhe vwọ dia eviẹn kẹ Babilọn .
Ẹkẹvuọvo , oma vwerhen ohwo nẹ ayen cha dia eviẹn bẹdẹ - ẹ .
Ọghẹnẹ tare nẹ , “ Vrẹn no rhe , ihwo mẹ , ” ọ da dianẹ ayen cha dia eviẹn bẹdẹ vwọ kẹ ẹga rẹ efian , kọyen ota yena rhe vwo otọ - ọ .
( Se Ẹvwọphia 18 : 4 . )
Avwanre guọnọ riẹn ọke rẹ ihwo rẹ Ọghẹnẹ vwo vrẹ nẹ Babilọn kare kare !
Ẹsosuọ , e jẹ a kpahenphiyọ enọ nana : Orhiẹn vọ yen Emọ - uyono rẹ Baibol na bruru kpahen Babilọn Rode tavwen a ke mrẹ ukpe rẹ 1914 ?
Mavọ yen iniọvo na ruiruo rẹ aghwoghwo na wan vwẹ ọke rẹ Ofovwin Akpọeje I ?
Ọkpọvi vẹ ọghwọku rẹ ayen guọnọre vwẹ ọke yena churobọ si ẹdia rẹ eviẹn rẹ ayen hepha kẹ Babilọn ?
Orhiẹn vọ yen Emọ - uyono rẹ Baibol na bruru kpahen ẹga rẹ efian ?
Ikpe evo tavwen a ke mrẹ Ofovwin Akpọeje I , Charles Taze Russell vẹ Emọ - uyono rẹ Baibol na efa da rhe mrẹvughe nẹ ishọshi na yono uyota rọhẹ Baibol na - a .
Ọtiọyena , ayen de brorhiẹn ayen vwo siomanu ẹga rẹ efian .
Vwẹ November 1879 , Zion’s Watch Tower de dje orhiẹn - ebro rayen phia phephẹn , rọ vwọ ta : “ Kishọshi kishọshi rọ tare nẹ ọyen ọmọtobẹ rẹ Kristi , jẹ o vwo oyerinkugbe yẹrẹ o biẹcha akpọ na ( eranvwe rọ djoma na ) , avwanre cha kẹnoma kẹ , e ji che se nẹ igberadja rẹ ishọshi , kirobo rẹ Baibol se re , ” Babilọn Rode yen ayen ta ota kpahan na . — Se Ẹvwọphia 17 : 1 , 2 .
Die yen Emọ - uyono na ruru , ro djerephia nẹ ayen riẹnre nẹ ofori ayen vrẹn nẹ ẹga rẹ efian ?
( Ni uhoho rẹsosuọ na . )
Eshare vẹ eya re ga Ọghẹnẹ riẹn obo ro fori nẹ ayen ru .
Ayen de biẹcha ẹga rẹ efian , ayen cha sa rhẹro rẹ ebruphiyọ rẹ Ọghẹnẹ - ẹ .
Kọyensorọ , Emọ - uyono rẹ Baibol na buebun vwo si ileta nẹ ayen guọnọ vrẹn nẹ ishọshi na .
Vwẹ ẹdia evo , ayen se ileta na phia vwevunrẹ ishọshi na .
Vwẹ asan efa rẹ isese rẹ azagba tiọyena da dia ẹgha , kẹ ayen vwẹ ileta vwo rhe ihwo rẹ ishọshi na ọvuọvo .
Ayen rha guọnọ oyerinkugbe vuọvo vẹ ishọshi na - a !
O vwo ọke ọvo rẹ oka rẹ uduefiogbere tiọyen sa vwọ ghwa emu rẹ imuoshọ rhe ayen .
Ẹkẹvuọvo , vwẹ omarẹ ukpe rẹ 1870 , ukẹcha rẹ Usuon na vwọ kẹ ishọshi na de rhi dogho vwẹ ẹkuotọ buebun .
Ọ vwọ dianẹ ẹkuotọ na rhe che ru ayen emu vuọvo na - a , ihwo ke sa ta ota kpahen ẹga odedede , ayen ki ji se djephia gbonozẹ nẹ oborẹ ishọshi na yono chọre .
Vwẹ Ofovwin Akpọeje I , mavọ yen oyerinkugbe rẹ ihwo rẹ Ọghẹnẹ vẹ Babilọn Rode hepha ?
Emọ - uyono na je mrẹvughe nẹ ọ diẹ iniọvo vẹ igbeyan rayen , kugbe ihwo rẹ ishọshi na ọvo yen nyo kpahen orhiẹn - ebro rayen na - a .
Ofori nẹ akpọneje riẹn nẹ Babilọn Rode , ọyen igberadja rẹ ẹga !
Fikirẹ ọnana , uvwre rẹ December 1917 vẹ ọtonphiyọ rẹ 1918 , Emọ - uyono na da ghare itrati , ro bun te 10,000,000 , ro vwo uyovwinrota na , “ The Fall of Babylon , ” ọnana kpogho ishọshi na mamọ .
Kirobo ra rhẹro rọyen , ivun de miovwo ilori ẹga na ; ẹkẹvuọvo , Emọ - uyono rẹ Baibol na dobọ rẹ aghwoghwo ji fikirẹ oshọ - ọ .
Ayen muegbe ayen vwo muọghọ kẹ “ Ọghẹnẹ nọ ihwo rẹ akpọ . ”
( Iruo 5 : 29 ) Obo ra ta na kẹ ọna : Vwẹ ọke ofovwin na , Inenikristi na vrẹn nẹ Babilọn Rode re , ayen je chọn ihwo efa uko vwo ru ọtiọyen , ọ diẹ ayen rhoma dia eviẹn rọye - en .
Die yen nẹrhẹ a riẹn nẹ iniọvo na ruiruo rẹ aghwoghwo na vẹ oruru vwẹ ọke rẹ Ofovwin Akpọeje I ?
Vwẹ ikpe evo re wanre , avwanre roro nẹ ivun miovwo Jihova kpahen ihwo rọyen kidie vwẹ ọke rẹ Ofovwin Akpọeje I , ayen ruiruo rẹ aghwoghwo na vẹ oruru - u .
Avwanre ke tare nẹ ọnana yen sorọ Jihova vwọ vwẹ uphẹn kẹ Babilọn Rode nẹ o mu ayen kpo eviẹn vwẹ ọmọke krẹn .
Ẹkẹvuọvo , eya vẹ eshare re fuevun ga Ọghẹnẹ uvwre rẹ 1914 fiẹ 1918 , nabọ dje phephẹn nẹ ihwo rẹ Ọrovwori na davwẹngba rayen eje vwo ruiruo rẹ aghwoghwo na .
O vwo oboresorọ eta rayen na vwo mu avwanre ẹro dẹn .
Erianriẹn ọgbagba ra nabọ vwo kpahen oborẹ avwanre tonphiyọ wan nẹrhẹ e vwo ẹruọ rẹ ikuegbe rẹ Baibol evo phephẹn vrẹ obo ri jovwo .
6 , 7 . ( a ) Egbabọse vọ yen Emọ - uyono na rhiẹromrẹ vwẹ ọke rẹ Ofovwin Akpọeje I na ?
( b ) Die yen djerephia nẹ Emọ - uyono na ghini vwo oruru dẹn ?
Vwọrẹ uyota , Emọ - uyono rẹ Baibol na re herọ ọke rẹ Ofovwin Akpọeje I ( 1914 fiẹ 1918 ) nabọ vwobọ vwe iruo aghwoghwo na .
Ọ ghwa lọhọ - ọ , fikirẹ erọnvwọn evo .
E jẹ e roro kpahen ivẹ .
Ẹsosuọ , idjerhe kiriguo rẹ ayen vwo ruiruo aghwoghwo na ọyehẹ ẹgharọ rẹ ẹbe sansan .
Ọke rẹ usuon na vwọ dobọ rẹ ẹgharọ rẹ ọbe re se The Finished Mystery ji vwẹ ọtonphiyọ rẹ ukpe rẹ 1918 , iruo aghwoghwo na kọ rhe bẹn kẹ iniọvo na mamọ .
Ayen ji rhi yono obo ra vwẹ Baibol ọvo vwo ghwoghwo ota - a , ọbe rẹ The Finished Mystery na yen “ ta ota na ” vwọ kẹ ayen .
Ọrivẹ yen ọtiekọ rẹ dagbo dagbo ( Spanish Influenza ) rọ vwomaphia vwẹ ukpe rẹ 1918 .
Ọga nana hwe ihwo mamọ , ọ je hẹrabọ mamọ , ọ da nẹrhẹ ọ bẹn vwọ kẹ ighwoghwota na ayen vwo nẹ asan kpo asan .
Dede nẹ egbabọse nana vẹ efa herọ , iniọvo na ruiruo na te asan rẹ ẹgba rayen teri .
Emọ - uyono rẹ Baibol na vọnre vẹ oruru dẹn !
( Ni ẹkoreta 6 , 7 )
Vwẹ ukpe rẹ 1914 ọvo , ẹmẹko rẹ Emọ - uyono rẹ Baibol na de dje “ Ifoto rẹ Eha Rudje rẹ Emama ” vwọ kẹ ihwo re vrẹ 9,000,000 .
Eha Rudje na , kirobo re se , vwo ifoto re yan nene ohwohwo vẹ uhworo ro gbikun rẹ akpeyeren rẹ ohworakpọ vwo nẹ ọke rẹ emama re te oba rẹ ẹgbukpe uriorin na .
Erere nuro rhe dẹn vwẹ ọke yena .
Di roro .
Ihwo ri ni eha rudje nana vwẹ 1914 ọvo bun vrẹ ighwoghwota rehẹ akpọneje nonẹna !
Iyẹnrẹn ji djephia nẹ vwẹ 1916 , ihwo ri te 809,393 yen kpo emẹvwa sansan vwẹ United States , vwẹ ukpe rẹ 1918 , ukeri na de bun te 949,444 .
Emọ - uyono rẹ Baibol na ghini vwo oruru dẹn !
Mavọ yen a sa vwọ vwẹrote ẹdia rẹ ẹwẹn rẹ iniọvo na vwẹ ọke rẹ Ofovwin Akpọeje I ?
Vwẹ ọke rẹ ofovwin akpọeje rẹsosuọ na , a nabọ davwẹngba vwọ vwẹ emu rẹ ẹwẹn vẹ ọbọngan vwọ kẹ Emọ - uyono na re hrabọ nene asan eje na .
Enana nẹrhẹ iniọvo na mrẹ ẹgba rẹ ayen vwo ruiruo rẹ aghwoghwo na .
Richard H .
Barber , rọ nabọ gbomavwra iruo na ọke yena karophiyọ obo re phiare , rọ vwọ ta : “ Avwanre vwẹrote iniruo ri kiẹn evo , avwanre je ghare ọbe Uwevwin Orhẹrẹ na nene asan eje , ji te Canada , dede nẹ ihwo ri suẹn dobọ rọyen ji vwẹ oboyin .
Me vwẹ ọbe na The Finished Mystery , ọ rẹ otete , vwo rhe iniọvo buebun rẹ ihwo ri suẹn reyọ erayen . ”
Oniọvo Rutherford tare nẹ e jẹ e ru ọrhuẹrẹphiyotọ rẹ emẹvwa vwẹ irere evo vwẹ United States , ji ji etota yanran rere ayen ra bọn iniọvo na gan . ”
( a ) Diesorọ ihwo rẹ Ọghẹnẹ vwọ guọnọ ọkpọvi vẹ ọghwọku uvwre rẹ 1914 fiẹ 1919 ?
( b ) Kẹ die yen ọghwọku rẹ ayen guọnọre na jẹ emudiaphiyọ ?
Ọ diẹ erọnvwọn eje rẹ Emọ - uyono na ruru vwẹ uvwre rẹ ukpe rẹ 1914 fiẹ 1919 , yen shephiyọ oborẹ Baibol na tare - e .
Dede nẹ ayen guọnọ ru obo ri shephiyọ , iniọvo na ghwa nabọ vwo ẹruọ rẹ obo ro mudiaphiyọ re vwo muọghọ kẹ usuo - on .
( Rom 13 : 1 ) Ọtiọyena , ayen rhe se jẹ ẹbẹre ọvo rẹ akpọ na ẹka vwẹ ẹdia rẹ ofovwi - in .
Kerẹ udje , ọke rẹ osun rẹ United States vwo ji urhi nẹ May 30 , 1918 , ọyen ẹdẹ ra cha vwọ nẹrhovwo rẹ ufuoma , ọbe Uwevwin Orhẹrẹ na da tanẹ Emọ - uyono na vwobọ vwẹ irueru na .
Iniọvo evo tobọ toro igho vwo bicha ofovwin na , efa ji mu ihwunu vẹ ekuakua efa vwo kpo ofovwin na .
Dedena , ọyena ororochọ a da tanẹ Emọ - uyono na dia eviẹn rẹ Babilọn Rode kidie ayen guọnọ ọkpọvi vẹ ọghwọku .
Ayen riẹnre nẹ ofori ayen broma nu ẹga rẹ efian , vwẹ ọke rẹ Ofovwin Akpọeje I na dede ayen joma bromanu ẹga rẹ efian na nure . — Se Luk 12 : 47 , 48 .
Orhiẹn vọ yen Emọ - uyono na bruru kokoroko kpahan ọghanrovwẹ rẹ arhọ ?
Dede nẹ Emọ - uyono na ghwe vwo ẹruọ rẹ obo ro mudiaphiyọ e vwo jẹ ẹbẹre ọvo rẹ akpọ na ẹka kirobo avwanre vwo ẹruọ rọyen te nonẹna - a , ayen riẹn orọnvwọn ọvo : Baibol na rhọnvwere nẹ e hwe ohwo - o .
Eriyin na , iniọvo ri tobọ mu ihwunu vẹ ekuakua efa kpo ofovwin na , brorhiẹn kokoroko nẹ ayen cha vwẹ erọnvwọn na vwo hwe ohwo - o .
E de phi evo re senre na phiyọ obaro rẹ ofovwin na , vẹ iroro nẹ ayen che jẹ eghwo - o .
Die yen ogangan rẹ usuon na ru kpahen orhiẹn rẹ Emọ - uyono na bruru kpahen ofovwin ?
Ivun miovwo Idẹbono mamọ fikirẹ orhiẹn - ebro rayen kpahen ofovwin na , dede nẹ ọ tobọ fo nẹ ayen ru vrẹ ọtiọyen .
Ọtiọyena , ọ da “ vwẹ urhi na ruẹ emu ogbarogba . ”
( Une 94 : 20 ) Onotu Rode ro suẹn Isodje rẹ United States ( U.S .
Army ) re se James Franklin Bell vwo nene iniọvo J .
F .
Rutherford vẹ W .
E .
Van Amburgh ta ota , ọ da tanẹ Akon Iruo rẹ Orhiẹn - abavo rẹ United States ( United States Department of Justice ) davwẹngba ayen vwo ji urhi nẹ kohwo kohwo rọ rhọnvwe mu ekuakua rẹ ofovwi - in , ke che hwe .
Emọ - uyono na yen o vwo vwẹ ẹwẹn .
Vẹ ophu ọgangan , Onotu re se Bell na da vuẹ Oniọvo Rutherford : “ Urhi yena sa yọnre - en kidie Wilson ( Osun rẹ United States ) dobọ rọyen ji ; ẹkẹvuọvo , avwanre riẹn oborẹ avwanre che ru , obọ avwanre che te ovwan ! ”
12 , 13 . ( a ) Diesorọ e vwo brorhiẹn nẹ a kanre iniọvo avwanre krekri ?
( b ) Uwodi rẹ ayen hepha na nẹrhẹ ayen siobọnu ọyọnregan rayen kẹ Jihova ?
Djekpahọn .
Ogangan usuon na ghini ru oborẹ ayen tare na .
Ayen de mu iniọvo ri mudia kẹ ukoko na ; Rutherford , Van Amburgh , vẹ ihwo esan efa .
Oguẹdjọ na vwo brorhiẹn na , ọ da ta : “ Erharhe eta rẹ ẹga rẹ ihwo nana tobọ muoshọ vrẹ isodje rẹ German . . .
Ayen vwọso Usuon na , isodje na , kugbe ilori ẹga rẹ ishọshi eje .
Ofori nẹ a nabọ gboja kẹ ayen mamọ . ”
( Faith on the March , rẹ A .
H .
Macmillan siri , aruọbe 99 ) Ọtiọyen ayen ghini ru .
E brorhiẹn nẹ a kanre ayen ihwo ẹrenren na krekri , e de mu ayen kpo uwodi rọhẹ Atlanta obẹ Georgia .
Ofovwin na vwo vwoba nu , e de siobọnu ayen , a da je kpairoro vrẹ urhi ra vwọ yọnrọn ayen na .
Ọke rẹ ayen vwọ hẹ uwodi dede , eshare ẹrenren nana tinka mu oborẹ ayen yono nẹ Baibol na rhe .
Ayen vwo si ọbe rhe osun rẹ United States nẹ e siobọnu ayen , ayen da ta : “ A mrẹ ọhọre rẹ Ọrovwori na vwevunrẹ Ọbe Ọfuanfon na , ‘ Wo hwe ohwo - o , ’ kọyensorọ kohwo kohwo rọ vwomaba Emọ - uyono rẹ Baibol na , rọ vwomakpahotọ kẹ Ọrovwori na , ọ da vwẹ arogba churhi rẹ Ọrovwori na , o che rhiẹromrẹ aroesiri rẹ Ọghẹnẹ - ẹ , ọ cha tobọ mrẹ oghwọrọ .
Ọtiọyena , ohwo na cha sa vwẹ arogba vwo hwe ohwo - o . ”
Eyena ghene eta rẹ uduefiogbere dẹn !
Iniọvo na muegbe ayen vwọ yọnregan kokoroko !
Reyọ Baibol na vwo djisẹ rẹ obo re phiare vwo nẹ 1914 fiẹ 1919 .
Malakae 3 : 1 - 3 djisẹ rẹ ọke rẹ ihwo ra jẹreyọ na re dia “ emeshare ri Livae , ” che vwo rhiẹromrẹ orufon ; ọyehẹ vwo nẹ 1914 re te ọtonphiyọ rẹ 1919 .
( Se . )
Ọke yena , Jihova Ọghẹnẹ rọ dia , “ Ọrovwohwo ” na vẹ Jesu Kristi “ ọyinkọ rẹ ọphọ na , ” da rhe uwevwin ẹga rẹ ẹwẹn na re nabọ ni ihwo re wian vwẹ etiyin .
A vwọ kẹ ayen ọghwọku rẹ ayen guọnọre nu , ihwo rẹ Jihova re ru fon na de muegbe ayen vwọ reyọ iruo efa .
Vwẹ 1919 , a da vwẹ “ omamọ rẹ odibo esiri na ” vwo mu , ọ vwọ vwẹ emu kẹ evwruwevwin rẹ esegbuyota na .
( Mat . 24 : 45 ) Ihwo rẹ Ọghẹnẹ vrẹn nẹ Babilọn Rode re .
Vwo nẹ ọke yena yanran , womarẹ ẹserọphẹ rẹ Jihova , ihwo rọyen ki vwo ẹruọ rẹ ọhọre rẹ Ọghẹnẹ ọkieje , ẹguọnọ ayen vwo kpahen Ọsẹ rayen kọ je ganphiyọ .
Mavọ ọnana vwerhen ayen oma te !
Mavọ yen ẹdia rẹ ọmuvwiẹ vwo nẹ Babilọn Rode na djobọte avwanre wan ?
Mavọ yen ọ dia emu rẹ aghọghọ te re vwo nẹ abọ rẹ Babilọn Rode !
Ẹgbaẹdavwọn rẹ Eshu o vwo si Inenikristi rẹ uyota nẹ akpọ na riẹriẹriẹ , shefia kare kare .
Ẹkẹvuọvo , e jẹ oboresorọ Jihova vwọ kẹ avwanre ọmuvwiẹ na chọrọ avwanre ẹro - o .
( 2 Kọr . 6 : 1 ) Ihwo buebun jehẹ eviẹn vwọ kẹ ẹga rẹ efian .
Ofori nẹ e dje idjerhe kẹ ayen .
E se sun ayen no rhe .
Ọtiọyena , e jẹ a vwẹrokere iniọvo avwanre , a davwẹngba avwanre eje vwọ chọn ayen uko vwo vwo ọmuvwiẹ !
[ 1 ] ( ẹkorota 14 ) Erọnvwọn buebun herọ re nẹrhẹ ẹdia rẹ eviẹn rẹ ihwo rẹ Ju vwẹ Babilọn omarẹ ẹgbukpe 70 na vwọ họhọ obo re phia kẹ Inenikristi ọke rẹ ihwo ri yono iyono rẹ efian vwọ vwomaphia nu .
Ẹkẹvuọvo , ẹdia rẹ eviẹn rẹ ihwo rẹ Ju na dia aroẹmrẹ rẹ obo re phia kẹ Inenikristi na - a .
Kidie oborẹ ẹdia rẹ eviẹn ivẹ na gron te fẹnẹre .
Ọtiọyena , e jẹ a ghwa guọnọ idjerhe sansan rẹ ẹdia rẹ eviẹn rẹ ihwo rẹ Ju na vwọ dia aroẹmrẹ rẹ obo re phia kẹ Inenikristi ra jẹreyọ na ikpe evo a ke mrẹ 1919 na - a .
“ Ọ da dianẹ we vwo ota rẹ uchebro ru we bru ihwo na , wa ta . ” — IRUO 13 : 15 .
UNE : 121 , 45
Diesorọ eta rẹ ọbọngan vwọ dia obo re ghwa erhuvwu cha ?
Die yen udje rẹ Jihova , Jesu , vẹ ọyinkọn Pọl yono avwanre kpahen eta rẹ ọbọngan ?
Mavọ yen avwanre sa vwọ ta eta rẹ ọbọngan ọ da kẹ ihwo erere ?
1 , 2 .
Dje oboresorọ eta rẹ ọbọngan vwọ ghanre mamọ .
“ ỌSẸ vẹ oni mẹ fobọ jiri uvwe kakaka - a . Ọkieje ayen vwọ hanrhe ovwẹ .
Eta rayen da ohwo mamọ , ” ọtiọyen Cristina rọhẹ ẹgbukpe 18 tare .
“ Ayen vuẹ vwẹ nẹ ọhọ rẹ omotete ji kpokpo uvwe , nẹ mẹvwẹ ẹkpa djidji , nẹ me rho nọ .
Ọtiọyena , ọkieje kọyen me vwọ viẹ , me rha guọnọ ta ota kẹ aye - en .
Mi no nẹ mi fiemu vuọvo - o . ”
Akpọ ghini se nẹ ohwo ọhọ siẹrẹ ohwo vuọvo rha ta eta rẹ ọbọngan kẹ avwanre - e !
Vwọrẹ uyota , eta rẹ ọbọngan hwarhiẹ erhuvwu cha .
Rubén tare nẹ , “ Mi no nẹ mi fiemu - u , mi nene ẹwẹn nana muabọ ikpe buebun .
Ẹkẹvuọvo , o vwo ẹdẹ ọvo me vẹ ọkpako ọvo vwọ yan vwẹ iruo aghwoghwo na , o de noso nẹ mi muomaphiyọ .
Ọ nabọ kerhọ kẹ vwẹ vẹ arodọnvwẹ , ọke me vwọ ta ẹwẹn mẹ kẹ .
Ọ da karophiyọ ovwẹ nẹ o vwo ẹdia sansan mi de ruẹ yovwẹn .
Ọ je karophiyọ ovwẹ nẹ Jesu tare nẹ avwanre ohwo vuọvo ghanre nẹ igue buebun .
Ọkieje yen me vwọ karophiyọ ẹkpo rẹ Baibol yena , o ji te vwe ẹwẹn rhi te nonẹna .
Eta rẹ ọkpako na bọn vwẹ gan mamọ . ” — Mat .
10 : 31 .
( a ) Die yen ọyinkọn Pọl ta kpahen uduephiophiyawọ ?
( b ) Die yen a cha fuẹrẹn vwẹ uyono nana ?
E jẹ o gbe avwanre unu - u nẹ Baibol na kanrunumu ọghanrovwẹ rẹ ọbọngan rẹ ọkieje .
Ọyinkọn Pọl de si rhe Inenikristi rehẹ Hibru : “ Wa jomaotọ , imoni , rere udu rẹ Idẹbono vwo jẹ ovwan e rhe , udu ro jẹ esegbuyota evwo , ro de si ovwan she nẹ idjerhe rẹ Ọghẹnẹ ro jeghwo na . Ẹkẹvuọvo ovwan bru ohwohwo uche kẹdẹ kẹdẹ , . . . rere ophiẹvwe rẹ umwemwu vwo jẹ udu rẹ ovwan eruo gan . ” ( Hib .
3 : 12 , 13 ) Wọ cha riẹn ọghanrovwẹ rẹ uchebro ọ da dianẹ o vwo ọke ọvo a vwọ kẹ wẹ uchebro rọ nẹrhẹ oma vwerhen ovwẹ .
E gbe jẹ a fuẹrẹn enọ nana : Diesorọ a vwọ guọnọ eta rẹ ọbọngan ?
Die yen avwanre se yono nẹ idjerhe rẹ Jihova , Jesu , vẹ Pọl bọn ihwo efa gan ?
Mavọ yen avwanre sa vwọ ta eta rẹ ọbọngan ọ da kẹ ihwo erere ?
Amono yen guọnọ eta rẹ ọbọngan , kẹ diesorọ a rha mrẹ nonẹna - a ?
Avwanre eje guọnọ ọbọngan .
Ma rho , ọke ra vwọ ghwanra cha obọ .
Oyono ọvo re se Timothy Evans djere fiotọ nẹ , “ Emọ . . . guọnọ eta rẹ ọbọngan kirobo rẹ ekankọn guọnọ ame .
Ọnana nẹrhẹ ọmọ na mrẹ nẹ ọyen fiemu , ihwo ji vwo ọdavwẹ rọyen . ”
Jẹ , ọke ọgangan yen e de yerẹn na .
Ihwo ruẹ ojevwe romobọ rayen ọvo , a rha mrẹ eta rẹ ọbọngan vẹ omaeririo - o .
( 2 Tim . 3 : 1 - 5 ) Emiọvwọn evo jiri emọ raye - en kidie esẹ vẹ ini rayen ji jiri ayen vwẹ ọkiemọ raye - en .
E jirẹ ihwo buebun re wiowian vwẹ asan rẹ ayen de ruiruo - o , kọ nẹrhẹ ayen brenu kpahen ẹdia nana .
Die yen eta rẹ ọbọngan churobọ si ?
Eta rẹ ọbọngan churobọ si re vwo jiri ohwo vwọ kẹ orọnvwọn rọ riẹn ru .
Ẹkẹvuọvo , avwanre sa je bọn ihwo gan siẹrẹ a da vuẹ ayen kpahen omamọ iruemu rẹ ayen vwori yẹrẹ a da vwẹ uchebro kẹ “ otu rẹ oma rhọ . ”
( 1 Tẹsa . 5 : 14 ) Ubiota rẹ Grik ra fan kpo “ ọbọngan ” na , mudiaphiyọ e vwo “ se ohwo te oma . ”
Avwanre vẹ iniọvo na vwọ ga kuẹgbe na , avwanre vwo uphẹn ra vwọ ta ota rẹ ọbọngan kẹ ayen .
( Se Aghwoghwo 4 : 9 , 10 . )

Avwanre vwẹ kuphẹn kuphẹn ro rhiephiyọ vwọ vuẹ iniọvo na oboresorọ avwanre vwo vwo ẹguọnọ kugbe ọdavwẹ rayen ?
A ke kpahenphiyọ onọ yena , e jẹ e roro kpahen isẹ nana : “ Ubiota rọ shamu mavọ oyovwi te ! ” — Isẹ 15 : 23 .
Diesorọ Idẹbono vwọ guọnọ nẹ ẹwẹn avwanre kuọrọn ?
Djudje rọyen .
Eshu guọnọre nẹ ẹwẹn avwanre kuọrọn kidie ọ riẹnre nẹ ẹwẹn avwanre da kuọrọn ọ sa nẹrhẹ avwanre vwiẹrẹ vwọrẹ ẹwẹn vẹ idjerhe efa .
Ọbe rẹ Isẹ 24 : 10 , tare nẹ , “ Oma de bruro owẹ vwẹ ọke rẹ ukpokpogho , yẹ ogangan wẹn ọhahavwe . ”
Eshu reyọ ukpokpogho vẹ efian vwọ davwen Job ni sẹ ẹwẹn rọyen cha kuọrọn , ẹkẹvuọvo , ẹgbaẹdavwọn rọyen na shefia .
( Job 2 : 3 ; 22 : 3 ; 27 : 5 ) Avwanre sa họnre vwọso iruo rẹ Idẹbono siẹrẹ a da vwẹ ọbọngan vwọ kẹ ihwo rẹ orua avwanre vẹ iniọvo rehẹ ukoko na .
Ọnana cha nẹrhẹ orua avwanre vẹ Ọguan Ruvie na dia asan rẹ omavwerhovwẹn vẹ ofuvwegbe .
7 , 8 . ( a ) Udje rẹ ihwo vọ vwẹ Baibol na yen djerephia nẹ Jihova ni eta rẹ ọbọngan ghanghanre ?
( b ) Mavọ yen emiọvwọn sa vwọ vwẹrokere Jihova ?
( Ni uhoho rẹsosuọ na . )
Jihova .
Ọbuine na da so : “ Ọrovwohwo na si kẹrẹ otu rẹ udu rayen vwirhiri , o mi sivwi ayen otu rẹ udu rayen ghwọre . ”
( Une 34 : 18 ) Ọke rẹ oshọ vwo mu Jerimaya , ẹwẹn rọyen je vwọ kuọrọn , Jihova da bọn gan .
( Jer . 1 : 6 - 10 ) Gba je vwẹ ẹro roro ọbọngan rẹ ọmraro Daniẹl mrẹre ọke rẹ Ọghẹnẹ vwo ji amakashe brora re phiuduphiyọ awọ .
Amakashe na se Daniẹl “ ohwo ra nabọ guọnọ ” ! ( Dan .
10 : 8 , 11 , 18 , 19 ) Wo se phiuduphiyawọ rẹ ighwoghwota , ekobaro , kugbe iniọvo eshare vẹ eya re kpakore rẹ oma rhọ ?
Ọghẹnẹ jiri Ọmọ rọyen , Jesu , ọ da je bọn gan ọke rọ vwọ hẹ otọrakpọ na dede nẹ ọ vẹ ọyen wian kugbe vwẹ ikpe buebun jovwo re .
Vwẹ ẹdia ivẹ Jihova ta ota nẹ odjuvwu rhe Jesu : “ Ọnana hẹ ọmọ mẹ ro je vwe , rẹ evun rọye vwerhe ovwẹ . ” ( Mat .
3 : 17 ; 17 : 5 ) Ọghẹnẹ jiri Jesu , ọ da je kẹ imuẹro nẹ obo ro ruẹ na vwerhọn oma .
Oma vwerhen Jesu ọke ro vwo nyo eta rẹ ọbọngan yena mie Jihova abọ ivẹ ; ọtonphiyọ rẹ iruo aghwoghwo rọyen vẹ ukpe rọ koba rẹ akpeyeren rọyen .
Jihova ji amakashe bru Jesu ra ra bọn gan ọke rọ vwọ hẹ ẹdia ọgangan vwẹ ason rọ koba o ki ghwu .
( Luk 22 : 43 ) Kerẹ emiọvwọn , e jẹ a vwẹrokere udje rẹ Jihova vwọ bọn emọ avwanre gan ji jiri ayen siẹrẹ ayen de ru yovwin .
Ofori nẹ e ji bicha ayen mamọ siẹrẹ ayen de hirharokuẹ edavwini vwẹ isikuru kẹdẹ kẹdẹ .
Die yen e se yono nẹ oborẹ Jesu nene iyinkọn rọyen yerin wan ?
Jesu .
Vwẹ ason rẹ Jesu vwọ reyọ orẹ rẹ Ẹkarophiyọ na vwo mu , o niroso nẹ iyinkọn rọyen vwo orharhe uruemu ọvo , ọyehẹ omaephuo .
Vwọrẹ omaevwokpotọ , Jesu da hworhẹ awọ rayen , ẹkẹvuọvo ayen je phraphro kpahen ohwo rọ ma rho ; Pita ji vwo ẹwẹn ra vwọ vwẹrosua omobọ .
( Luk 22 : 24 , 33 , 34 ) Dedena , Jesu ji jiri iyinkọn na ayen vwo tinka muo vwẹ ọke rẹ edavwini rọyen .
Ọ tarọ nẹ ayen che ruiruo rọ tobọ rho vrẹ ọ rọyen , ọ je kẹ ayen imuẹro nẹ Ọghẹnẹ vwo ẹguọnọ rayen .
( Luk 22 : 28 ; Jọn 14 : 12 ; 16 : 27 ) A sa nọ oma avwanre , ‘ O rhe fo nẹ me vwẹrokere Jesu vwo jiri emọ mẹ vẹ ihwo efa fikirẹ oborẹ ayen ru yovwin ukperẹ me vwọ tẹnrovi oruchọ rayen ? ’
10 , 11 .
Mavọ yen Pọl vwo djephia nẹ ọ riẹn ọghanrovwẹ rẹ uduephiophiyawọ ?
Ọyinkọn Pọl .
Vwẹ ileta ro siri , Pọl nabọ jiri iniọvo na .
Vwẹ ikpe buebun , evo nenire nẹ asan kpo asan ọ da nẹrhẹ ọ mrẹ ẹdia rẹ ayen de shekpotọ , dedena , ọ ta emamọ eta kpahen ayen .
Kerẹ udje , Pọl vwo djisẹ rẹ Timoti , ọ da tanẹ ọyen “ ọmọ mẹ rẹ ọghaghare ro vwo esegbuyota kpahe Ọrovwohwo , ” rọ nabọ vwẹrote ọdavwẹ rẹ Inenikristi efa . ( 1 Kọr . 4 : 17 ; Fil .
2 : 19 , 20 ) Ọyinkọn Pọl je ta eta rẹ ujiri kpahen Taitọs vwọ kẹ ukoko rẹ Kọrẹnt na , ro vwo se nẹ , “ oko mẹ kugbe otu mẹ ri ruẹ iruo kẹ ovwan na . ” ( 2 Kọr .
8 : 23 ) Oma cha nabọ vwerhen Timoti vẹ Taitọs siẹrẹ ayen de nyo oborẹ Pọl ta kpahen ayen !
Pọl vẹ Banabas phi arhọ rayen phiyọ ẹdia rẹ imuoshọ ọke rẹ ayen vwo rhivwin kpo asan re de mukpahen ayen gangan jovwo .
Kerẹ udje , dede nẹ ayen rhiẹromrẹ omukpahen ọgangan vwẹ Listra , ayen ji rhivwin kpo oboyin re phiuduphiyọ idibo kpokpọ na awọ rere ayen sa vwọ yọnregan .
( Iruo 14 : 19 - 22 ) Vwẹ Ẹfesọs , otu buebun gbe ozighi vwọso Pọl .
Iruo Rẹ Iyinkọn Na 20 : 1 , 2 da ta : “ Ozighi na vwo fue nu , Pọl de re se idibo na , ro vwo bru ayen uche nu , ọ da yan jẹ ayen vwo kpo Masidonia .
Rọ vwọ wan abọ nana ejobi vrẹn nu , o de bru ayen uche gangan , o de rhi te Gris . ”
Re vwo phiuduphiyọ ihwo awọ pha ghanghanre kẹ Pọl mamọ .
Tivọ yen a da je mrẹ uphẹn ra vwọ bọn ohwohwo gan ?
Orọnvwọn ọvo rọ nẹrhẹ Ọsẹ avwanre rọhẹ odjuvwu tanẹ avwanre siomakoko vwọ kẹ uyono , ọyehẹ ra vwọ bọn ohwohwo gan .
( Se Hibru 10 : 24 , 25 . )
Kerẹ idibo rẹ Jesu rẹ ọke awanre , avwanre siomakoko re vwo yono je bọn ohwohwo gan .
( 1 Kọr . 14 : 31 ) Cristina , re djunute vwẹ ọtonphiyọ rẹ uyono na , da ta : “ Obo ri me je vwe vwẹ uyono , ọyehẹ ẹguọnọ vẹ ọbọngan me mrẹ vwọ .
Ọkiọvo ẹwẹn mẹ kuọrọn tavwen mi ki te Ọguan Ruvie na .
Ẹkẹvuọvo , iniọvo eya na bru vwe cha , ayen me gbanọ ovwẹ , je tanẹ mi vwo erhuvwu .
Ayen vuẹ vwẹ nẹ ayen vwo ẹguọnọ mẹ , oma je vwerhen ayen ayen vwọ mrẹ nẹ me yanphiaro vwọrẹ ẹwẹn .
Eta rẹ ọbọngan rayen na nẹrhẹ ẹwẹn mẹ nabọ totọ dẹn ! ”
Mavọ o yovwin te siẹrẹ avwanre ejobi de “ ru esegbuyota rẹ ohwohwo gan ” ! — Rom 1 : 11 , 12 .
Diesorọ idibo rẹ Ọghẹnẹ re tobọ ga krẹre je vwọ guọnọ ọbọngan ?
Idibo rẹ Ọghẹnẹ re tobọ ga krẹre je guọnọ ọbọngan .
Roro kpahen Joshua .
Ikpe buebun yen ọ ga Ọghẹnẹ re .
Dedena , Jihova vuẹ Mosis nẹ o phiuduphiyọ awọ , ọ da ta : “ Ji iji ki Joshua , phi udu phihọ awọ , wo ruoma gan ; kidie ọye cha wan aro rẹ ihwo na vrẹn ọ me nẹrhẹ ayen riuku rẹ otọ wọ cha mrẹ na . ”
( Urhi 3 : 27 , 28 ) Oghwa ọhọhọhọ yen Joshua che mu na , o che sun emọ rẹ Izrẹl re phi Otọ rẹ Uve na kparobọ .
O che rhiẹromrẹ egbabọse , e ji che phiokparobọ abọ ọvo ọ da hanvwe .
( Jos . 7 : 1 - 9 ) Kọyensorọ Joshua vwọ ghene guọnọ uduephiophiyawọ vẹ ọbọngan !
Ọtiọyena , e jẹ avwanre ohwo vuọvo bọn ekpako na gan , tobọ ji te iniruo okinriariẹ , re wian gangan ayen vwọ vwẹrote uchuru rẹ Ọghẹnẹ .
( Se 1 Tẹsalonaika 5 : 12 , 13 . )
Oniruo okinriariẹ ọvo tare nẹ , “ Ọkiọvo , iniọvo na kẹ avwanre ileta rẹ akpẹvwẹ , rẹ ayen vwọ vuẹ avwanre nẹ ayen riavwerhen rẹ udughwrẹn na .
Avwanre sẹro rẹ ileta tiọyena , ji se ayen siẹrẹ ẹwẹn avwanre da kuọrọn .
E ghene bọn avwanre gan dẹn . ”
Emọ che ru yovwinphiyọ siẹrẹ a da bọn ayen gan ( Ni ẹkorota 14 )
Die yen djerephia nẹ ujiri vẹ eta rẹ ọbọngan pha ghanghanre siẹrẹ a da vwẹ uchebro kẹ ohwo ?
Ekpako vẹ emiọvwọn mrẹrẹ vughe nẹ a guọnọ ujiri vẹ eta rẹ ọbọngan a ke vwẹ uchebro kẹ ohwo vwo nẹ Baibol na rhe .
Pọl vwo jiri Inenikristi rehẹ Kọrẹnt vwọ kẹ oborẹ ayen vwẹ uchebro rọyen vwo ruiruo wan , ọnana nẹrhẹ ayen vwo ẹwẹn ayen vwo ru yovwinphiyọ . ( 2 Kọr .
7 : 8 - 11 ) Andreas , ro vwo emọ ivẹ , tare nẹ , “ Eta rẹ ọbọngan nẹrhẹ emọ rhuaphiyọ vwọrẹ ẹwẹn vẹ iroro .
Ujiri nẹrhẹ ọlọhọ a vwọ reyọ uchebro .
Dede nẹ emọ avwanre riẹn obo ri yovwirin , eruo rọyen rhe dia ẹkuruemu rayen fikirẹ eta rẹ ọbọngan avwanre vwọ kẹ ayen ọkieje . ”
Die yen idjerhe ọvo rẹ avwanre sa vwọ bọn ihwo efa gan ?
Dje ọdavwaro phia vwọ kẹ ẹgbaẹdavwọn vẹ omamọ uruemu rẹ iniọvo na .
( 2 Ikun 16 : 9 ; Job 1 : 8 ) Jihova vẹ Jesu vwẹ ẹro ọghanghanre vwo nẹ erọnvwọn eje avwanre ruẹ fikirẹ ọdavwẹ rẹ Uvie na , ọ da tobọ dianẹ ẹgbaẹdavwọn vẹ itetoro avwanre ghwe bu - un fikirẹ ẹdia rẹ akpeyeren avwanre .
( Se Luk 21 : 1 - 4 ; 2 Kọrẹnt 8 : 12 . )
Kerẹ udje , iniọvo avwanre evo re kpakore davwẹngba rayen eje ayen vwo kpo uyono ji vwobọ vwẹ iruo aghwoghwo na ọkieje .
O rhe fo nẹ e jiri ayen , je bọn ayen gan ?
Diesorọ avwanre vwọ bọn ihwo gan ọkieje ?
Guọnọ uphẹn wọ vwọ bọn ihwo efa gan .
A da mrẹ obo re guọnọ ujiri , kẹ diesorọ a vwọ dobọ rọyen ji ?
Roro kpahen obo re phiare ọke rẹ Pọl vẹ Banabas vwọ hẹ Antiọk rẹ Pisidia .
Isun rẹ vwẹrote ọguan na da vuẹ ayen nẹ , “ Imoni , ọ da dianẹ we vwo ota rẹ uchebro ru we bru ihwo na , wa ta . ”
Pọl da vwẹ uphẹn yena vwọ ta ota kẹ ayen .
( Iruo 13 : 13 - 16 , 42 - 44 ) Uphẹn de rhiephiyọ ra vwọ vwẹ ọbọngan kẹ ohwo , kẹ diesorọ e vwo siomauko ?
Avwanre cha mrẹvughe nẹ e de vwo uruemu ra vwọ bọn ihwo efa gan , ihwo je cha bọn avwanre gan . — Luk 6 : 38 .
Mavọ yen eta rẹ ọbọngan sa vwọ nabọ te ohwo ẹwẹn ?
Wọ vwẹ ujiri rẹ omeru phia - a , ji djunute ẹdia rẹ ohwo na de ru yovwin na .
Eta rẹ ọbọngan ra vwọ phia je ghwe djunute ẹdia na - a ji yovwin , ẹkẹvuọvo , ovuẹ rẹ Jesu si rhe Inenikristi rehẹ Taetira djerephia nẹ e de djunute ẹdia re de jiri ohwo na kọyen me yovwin .
( Se Ẹvwọphia 2 : 18 , 19 . )
Kerẹ udje , avwanre da dia emiọvwọn , a sa vuẹ emọ avwanre ẹdia ayen da yanphiaro vwọrẹ ẹwẹn ro je avwanre .
A sa vuẹ oni rẹ ọyen ọvo vwẹrote emọ rọyen obo re vwerhen avwanre oma kpahen obo rọ yọnrọn emọ rọyen wan dede nẹ ọlọhọre - e .
Ujiri vẹ ọbọngan tiọyena sa ghene dia erere vwọ kẹ ohwo !
18 , 19 .
Mavọ yen avwanre sa vwọ vwẹ eta rẹ ọbọngan kẹ ihwo re guọnerọ ?
Jihova cha vuẹ avwanre nẹ a ra bọn ohwo ọvo gan kirobo rọ vuẹ Mosis nẹ o ru kẹ Joshua - a .
Dedena , oma vwerhen Ọghẹnẹ siẹrẹ avwanre da ta eta rẹ ọbọngan vwọ kẹ iniọvo na vẹ ihwo efa .
( Isẹ 19 : 17 ; Hib . 12 : 12 ) Kerẹ udje , a sa vuẹ ohwo rọ ta ota rotu kpahen erere avwanre mrẹ nẹ ota rọyen na rhe yẹrẹ obo rọ chọn avwanre uko vwo vwo ẹruọ rẹ ẹkpo rẹ Baibol ọvo .
Oniọvo aye ọvo de si eta nana rhe ọtota ro nẹ ukoko ọfa rhe : “ Dede nẹ ọke wọ vwọ ta ota na ghwe gro - on , ota wẹn na te ubiudu mẹ mamọ , wọ bọn vwẹ gan , wọ je kpare ẹwẹn mẹ .
Me guọnọ nẹ wọ riẹn nẹ wọ da ta ota ri vworovworo tiọyena , owenẹ wọ hẹ umukpe yẹrẹ wọ vuẹ vwẹ komobọ , mi no kerẹ okẹ ro nẹ obọ rẹ Jihova rhe . ”
Avwanre cha mrẹ nẹ idjerhe buebun herọ ra vwọ bọn ihwo gan vwọrẹ ẹwẹn siẹrẹ e de brorhiẹn re vwo nene uchebro rẹ Pọl nana : “ Ovwan gbe bru ohwohwo uche rere ovwan kpọ ohwohwo vi , kirobo rẹ ovwan ruẹ na . ” ( 1 Tẹsa .
5 : 11 ) Avwanre eje che ru ubiudu rẹ Jihova ghọghọ siẹrẹ e de “ bru ohwohwo uche kẹdẹ kẹdẹ . ”
[ 1 ] ( ẹkorota 1 ) E wene edẹ evo .

“ Aghwanre ọye Ọrovwohwo vwọ ma akpọ na ; erianriẹn rọye ọ rha vwọ tọn irharheghe na phihọ . ” — ISẸ 3 : 19 .
UNE : 105 , 107
Die yen kẹ wẹ imuẹro nẹ Jihova , ọyen Ohwo rẹ ọrhuẹrẹphiyotọ dẹn ?
Diesorọ a sa vwọ rhẹro rọyen nẹ idibo rẹ Jihova , eyen ihwo ri nene ọrhuẹrẹphiyotọ ?
Idjerhe vọ yen Baibol na vwọ chọn avwanre uko vwọ sẹro rẹ ofuanfon , ufuoma , vẹ oyerinkugbe ?
1 , 2 . ( a ) Die yen ihwo evo ta siẹrẹ ayen de nyo nẹ Ọghẹnẹ vwo ukoko ?
( b ) Die yen e che yono vwẹ uyono nana ?
ỌGHẸNẸ vwo ukoko ?
Ihwo evo sa tanẹ , “ Wọ guọnọ ukoko ro che sun we - e .
Wo de se vwo oyerinkugbe vẹ Ọghẹnẹ nu , ọyena teri . ”
Iroro yena gbare ?
Die yen uyota rẹ ota na ?
Vwẹ uyono nana , a cha mrẹ obo re kẹ avwanre imuẹro nẹ Jihova , ọyen Ọghẹnẹ rẹ ọrhuẹrẹphiyotọ ra mrẹ vwo dje - e .
A je cha fuẹrẹn obo re ru siẹrẹ ukoko rẹ Jihova da kẹ avwanre odjekẹ . ( 1 Kọr .
14 : 33 , 40 ) Vwẹ ẹgbukpe ujorin ẹsosuọ vẹ ọke avwanre nana , Baibol na vwẹ ukẹcha kẹ ukoko rẹ Jihova vwo ruiruo rẹ aghwoghwo na vwẹ akpọneje .
Kidie nẹ avwanre tinka mu Baibol na , ji nene odjekẹ rẹ ukoko na , avwanre ki se toroba ofuanfon , ufuoma , vẹ oyerinkugbe rọyen .
Die yen kẹ wẹ imuẹro nẹ Jihova ghini Ohwo rẹ ọrhuẹrẹphiyotọ ra mrẹ vwo dje - e ?
Emama djerephia nẹ Ọghẹnẹ ghini Ohwo rẹ ọrhuẹrẹphiyotọ ra mrẹ vwo dje - e .
Baibol na da ta : “ Aghwanre ọye Ọrovwohwo vwọ ma akpọ na ; erianriẹn rọye ọ rha vwọ tọn irharheghe na phihọ . ”
( Isẹ 3 : 19 ) “ Akakọ rẹ idjerhe [ rẹ Ọghẹnẹ ] , ” ọyen avwanre riẹnre , “ ophiọrọ rọye , ” ọyen avwanre ji nyo re .
( Job 26 : 14 ) Dedena , emerha avwanre riẹn kpahen akpọ vẹ irharheghe na , isio vẹ ekru rayen na , mu avwanre vwọ riẹn nẹ o vwo ọrhuẹrẹphiyotọ rẹ erọnvwọn nana nene .
( Une 8 : 3 , 4 ) Ekru rẹ isio ọvo vwo iduduru rẹ isio vwẹ evun rọyen , ayen eje vwo idjerhe ayen yan nene vwẹ irharheghe na .
Akpọ efa rẹ arhọ hepha - a , yan riariẹ ọnre na phiyọ kerẹsiẹ a da mrẹ nẹ ayen nene urhi ro sun imoto ẹdjẹ !
Vwọrẹ imuẹro , oyan rẹ igbevwunu ra mrẹ vwẹ ophephe na chọn avwanre uko vwọ mrẹ nẹ Jihova , rọ dia ohwo “ rọ vwẹ ẹruọ rọye ma idjuvwu ” vẹ akpọ na , muwan rẹ ujiri , evun - ẹfuọn vẹ ẹga rẹ avwanre . — Une 136 : 1 , 5 - 9 .
Diesorọ egbaerianriẹn je sa rhe kpahenphiyọ enọ rẹ ihwo buebu - un ?
Isayẹnsi dje erọnvwọn buebun phia kpahen odjuvwu vẹ otọrakpọ na , erianriẹn nana je ghwa erere rhe avwanre vwẹ idjerhe sansan re .
Ẹkẹvuọvo , isayẹnsi je sa rhe kpahenphiyọ enọ buebun re herọ - ọ .
Kerẹ udje , ihwo ri yono kpahen isio na cha sa vuẹ avwanre oborẹ akpọ vẹ odjuvwu sa rhe vwọ dia - a , ayen je cha sa vuẹ avwanre oboresorọ avwanre vwọ hẹ akpọ nana rẹ erọnvwọn buebun ri vwo arhọ hepha na - a .
Vwọba , ihwo buebun che se djisẹ rẹ oboresorọ ohworakpọ vwo vwo owenvwe ọgangan ayen vwo yerin bẹdẹ - ẹ . ( Aghwo .
3 : 11 ) Diesorọ enọ eghanghanre buebun vwọ herọ jẹ a mrẹ ẹkpahọnphiyọ raye - en ?
Orọnvwọn ọvo rọ sorọ yen , egbaerianriẹn buebun vẹ ihwo efa titi uyono rẹ erọnvwọn mamarhe .
Ẹkẹvuọvo , vwevunrẹ Ọbe rọyen , Jihova kpahenphiyọ enọ ri kpokpo ubiudu rẹ ihwo vwẹ kasan kasan .
Idjerhe sansan vọ yen avwanre vwọ vwẹrosua irhi ri suẹn akpọ na ?
Avwanre vwẹrosua irhi rẹ Jihova vwo mu ni sun akpọ na ri wene - e na .
Ihwo ri ruiruo rẹ ẹlẹtriki , iplọba , e re djẹ aropleni , idọktọ , ayen eje vwẹroso irhi nana vwẹ iruo rayen .
Kerẹ udje , idọktọ riẹnre nẹ a ma ugboma rẹ ihworakpọ eje vwẹ idjerhe vuọvo .
Kọyensorọ idọktọ rha guọnọ asan rẹ ubiudu hepha vwẹ ugboma rẹ ohwo - o .
Avwanre eje ji muọghọ kẹ irhi ri suẹn akpọ na .
Kerẹ udje , ohwo ro pho nẹ enu rẹ urhe kọ guọnọ rhan kerẹ ọmọphran , che rhiẹromrẹ oja rọyen !
Diesorọ a vwọ rhẹro rọyen nẹ idibo rẹ Jihova , eyen ihwo ri nene ọrhuẹrẹphiyotọ ?
Akpọ vẹ odjuvwu na vọnre vẹ igbevwunu ro djerephia nẹ a marọ nene ọrhuẹrẹphiyotọ .
Ọtiọyena , o muẹro nẹ Jihova je guọnọ nẹ idibo rọyen nene ọrhuẹrẹphiyotọ .
Ọnana yen sorọ Ọghẹnẹ vwọ kẹ avwanre Baibol na ro vwo sun avwanre .
Ababọ rẹ irhi rẹ Ọghẹnẹ vẹ ukẹcha rẹ ukoko rọyen , jẹ akpeyeren rẹ avwanre shechọ .
Die yen djerephia nẹ Baibol na ọbe ra nabọ rhuẹrẹphiyọ ?
Baibol na ghwa dia ọbe rẹ ikuegbe rẹ ihwo rẹ Ju vẹ Inenikristi ọvo - o .
Ọyen ọbe ra nabọ rhuẹrẹphiyọ , ra vwẹ ẹwẹn ọfuanfon rẹ Ọghẹnẹ vwo si .
Ẹbe sansan rehẹ Baibol na nabọ churobọ si ohwohwo .
Vwo nẹ Jẹnẹsis re te Ẹvwọphia , a mrẹ uyovwinrota ro suẹn Baibol na rọ dia , ophikparobọ rẹ usuon rẹ Jihova vẹ orugba rẹ ọhọre rọyen vwọ kẹ otọrakpọ na womarẹ Uvie rọyen rẹ Kristi che sun , ọyehẹ ‘ ọmọ ’ rẹ uve na . — Se Jẹnẹsis 3 : 15 ; Matiu 6 : 10 ; Ẹvwọphia 11 : 15 .
Diesorọ a sa vwọ tanẹ emọ rẹ Izrẹl vwo ọrhuẹrẹphiyotọ ayen neneri ?
Emọ rẹ Izrẹl ji nene ọrhuẹrẹphiyotọ .
Kerẹ udje , vwẹ Urhi rẹ Mosis , o vwo “ eya re ga ẹga na re ga ẹga vwẹ asan unurhoro rẹ utughẹ ra da vwa oma na . ” ( Eyan .
38 : 8 ) Oyan rẹ emọ rẹ Izrẹl vẹ ọgarivi re muẹ nẹ asan kpo asan na vwo ọrhuẹrẹphiyotọ .
Ọke vwọ yanran na , Ovie Devid da rhuẹrẹ emọ rẹ Livae vẹ irherẹn na phiyọ ẹko sansan .
( 1 Ikun 23 : 1 - 6 ; 24 : 1 - 3 ) Emọ rẹ Izrẹl na de nyupho rẹ Jihova , ayen ke mrẹ ofuvwegbe , ufuoma , vẹ oyerinkugbe . — Urhi 11 : 26 , 27 ; 28 : 1 - 14 .
Die yen djerephia nẹ ukoko rẹ Inenikristi rẹ ẹgbukpe ujorin ẹsosuọ nabọ vwo ọrhuẹrẹphiyotọ ?
Ukoko rẹ Inenikristi rẹ ẹgbukpe ujorin ẹsosuọ ji vwo ọrhuẹrẹphiyotọ rẹ ayen neneri , ayen mrẹ erere ọke ayen vwo nene odjekẹ rẹ ẹko rọvwẹrote vwẹ ọke yena , rọ ka dia iyinkọn na ọvo jovwo .
( Iruo 6 : 1 - 6 ) Ọke vwọ yanran na , a da vwẹ iniọvo eshare efa vwọba ẹko rọvwẹrote na .
( Iruo 15 : 6 ) Eshare nana yẹrẹ efa ri nene ẹko nana wian je vwẹ odjekẹ vẹ ọkpọvi phia womarẹ ileta .
( 1 Tim . 3 : 1 - 13 ; Tai .
1 : 5 - 9 ) Erere vọ yen ukoko na mrẹre ọke rẹ ayen vwo nene odjekẹ rẹ ẹko rọvwẹrote na ?
Die yen phiare ọke rẹ ikoko na vwo nene iji rẹ ẹko rọvwẹrote na vwọphia ?
( Ni uhoho rẹsosuọ na . )
Se Iruo Rẹ Iyinkọn Na 16 : 4 , 5 .
Iniọvo rẹ ẹko rọvwẹrote na jẹ kpo asan sansan , “ ji iji rẹ iyinkọn na kugbe ekpako na re hẹ Jerusalẹm ji kẹ ayen . ”
Kidie nẹ ikoko na yan nene iji na , esegbuyota rayen “ da rhe ghwaotọ , kẹ ayen buẹ phihọ kẹdẹ kẹdẹ . ”
Die yen avwanre yono nẹ ikuegbe nana rhe re se vwo ruiruo vwẹ ukoko rẹ Ọghẹnẹ nonẹna ?
Die yen eshare re vwo mu ẹdia ru kpahen odjekẹ rẹ ukoko na vwọ kẹ ayen ?
Die yen ofori nẹ Umẹ Rọvwẹrote Oghọn Ukoko yẹrẹ Umẹ Rọvwẹrote Ẹkuotọ , iniruo okinriariẹ , vẹ ekpako rẹ ukoko ru siẹrẹ ukoko na da kẹ ayen odjekẹ nonẹna ?
Baibol na vuẹ avwanre eje nẹ e nyupho je vwomakpotọ kẹ ayen .
( Urhi 30 : 16 ; Hib . 13 : 7 , 17 ) Ohwo ro vwo ẹwẹn rẹ ẹvwọsuọ vẹ iguegun cha sa dia ukoko rẹ Ọghẹnẹ - ẹ , kidie oka rẹ ẹwẹn tiọyena se gbowọphiyọ ẹguọnọ , ufuoma , vẹ oyerinkugbe rọhẹ ukoko na .
“ Diotrifis ” vwo uruemu rẹ jẹ ọghọ emuo , ọ je fuevu - un ; o muẹro nẹ o vwo Onenikristi rọ fuevun vuọvo rọ guọnọ dia ọtiọye - en .
( Se 3 Jọn 9 , 10 . )
Nọ oma wẹn : ‘ Mi toroba ọyọnregan rẹ iniọvo mẹ ?
Me fobọ rhiabọreyọ odjekẹ rẹ iniọvo re vwo mu ẹdia ? ’
Ewene vọ yen herọ ro shekpahen obo ra vwẹ ekpako vẹ idibo rowian vwo muẹ ?
Roro kpahen iji kpokpọ ọvo rẹ Ẹko Rọvwẹrote na vwọphia o krinọ na - a .
“ Questions From Readers ” rọhẹ Uwevwin Orhẹrẹ rẹ November 15 , 2014 , ọ rẹ oyibo , djunute ewene kpokpọ ro shekpahen idjerhe ra vwọ vwẹ eshare vwo muẹ ekpako vẹ idibo rowian .
Uwevwin Orhẹrẹ na tare nẹ ẹko rọvwẹrote rẹ ẹgbukpe ujorin ẹsosuọ vwẹ ogangan kẹ iniruo ri kiẹn nẹ ayen vwẹ eshare mu .
Vwo nene udje yena , vwo nẹ September 1 , 2014 , oniruo okinriariẹ kọyen vwẹ ekpako vẹ idibo rowian vwo muẹ .
Oniruo okinriariẹ na davwẹngba vwọ riẹn eshare re jiriri na , o ji nene ayen wian vwẹ iruo aghwoghwo na siẹrẹ uphẹn na da herọ .
Ọ je nabọ fuẹrẹn orua rẹ oniọvo re jiriri na .
( 1 Tim . 3 : 4 , 5 ) Ekpako na vẹ oniruo okinriariẹ na je nabọ fuẹrẹn iwan rehẹ Baibol na ra guọnọ mie ekpako vẹ idibo rowian . — 1 Tim .
3 : 1 - 10 , 12 , 13 ; 1 Pita 5 : 1 - 3 .
Mavọ yen e se vwo djephia nẹ avwanre rhiabọreyọ odjekẹ rẹ ekpako na ?
Ofori nẹ e nene odjekẹ rẹ Baibol na rẹ ekpako na vwọ kẹ avwanre .
Isuigegede nana rehẹ ukoko na yan nene “ omamọ uyono ” rọ vọnre vẹ erere rọhẹ Baibol na . ( 1 Tim .
6 : 3 ) Roro kpahen uchebro rẹ Pọl ro shekpahen evwiẹrẹ rehẹ ukoko na .
Iniọvo evo ‘ ruẹ emuọvo - o ẹkẹvuọvo ayen duvwunuphiyọ eta ri te aye - en . ’
Ekpako na bru ayen uche ọkieje , jẹ ayen yan nene uchebro na - a .
Kẹ die yen ukoko na che ru kpahen ohwo tiọyena ?
Pọl da tanẹ , “ We ni ohwo yena so , ovwan vẹ ọye ruẹ emuọvo kuẹgbe - e . ”
Iji yena ọ rẹ abavo kidie ọ diẹ ọ tare nẹ e ni ohwo na kerẹ ọvweghrẹ - ẹn .
( 2 Tẹsa . 3 : 11 - 15 ) Nonẹna , ekpako na sa ta ota rẹ orhọ - esio kpahen ohwo rọ rhọnvwe siobọnu orharhe uruemu ro se miovwo odẹ rẹ ukoko na - a , kerẹ oniọvo rọ kọnphiyọ ohwo rọ dia Oseri rẹ Jihova - a .
( 1 Kọr . 7 : 39 ) Die yen wo ruẹ siẹrẹ ekpako na da ta ota tiọyen ?
Wọ da riẹn kpahen ẹdia rẹ ayen ta ota kpahan na , wo che siomanẹ oka rẹ ohwo tiọyena ?
Ọdavwẹ wẹn vẹ orhiẹn - ebro wo vwo ru obo ra tare na se mu ohwo na vwo siobọnu orharhe uruemu yena .
Idjerhe vọ yen avwanre se vwo toroba orufon rẹ ukoko na ?
Avwanre se toroba orufon rẹ ukoko na vwọrẹ ẹwẹn siẹrẹ e de nene uchebro rẹ Baibol na .
E jẹ a fuẹrẹn ẹdia ọvo rọ phiare vwẹ orere rẹ Kọrẹnt .
Pọl nabọ gbomavwra iruo aghwoghwo na vwẹ orere yena , o ji vwo ẹguọnọ rẹ iniọvo rọyen rehẹ orere na re je dia “ ihwo efuanfon . ”
( 1 Kọr . 1 : 1 , 2 ) Ẹkẹvuọvo , o kpokpo ẹwẹn rọyen mamọ rọ vwọ mrẹ nẹ ukoko na vwẹ uphẹn kẹ uruemu rẹ ọfanrhiẹn .
Pọl da vuẹ ekpako na nẹ ayen vwẹ ohwo tiọyena kẹ Idẹbono , kọyen , ayen djẹ nẹ ukoko .
E se vwo ru ukoko na fon , ko fori nẹ ekpako na si “ ubiughweri ” na no . ( 1 Kọr .
5 : 1 , 5 - 7 , 12 ) Ekpako na se brorhiẹn nẹ a djẹ ohwo rọ rhọnvwe kurhẹriẹ - ẹ vwo nẹ ukoko . Avwanre de bicha orhiẹn - ebro na , kọyen avwanre toroba orufon rẹ ukoko na , ọnana je sa nẹrhẹ ohwo na kurhẹriẹ ọ me mrẹ evwoghovwo rẹ Jihova .
Idjerhe vọ yen avwanre sa vwọ sẹro rẹ ufuoma rẹ ukoko na ?
Ukoko rẹ Kọrẹnt na ji vwo ebẹnbẹn ọfa .
Iniọvo evo muẹ iniọvo efa kpo aguare .
Pọl da nọ ayen onọ nana : “ Kidie we gbi diẹ oruchọ na phiyọ oma - a ? ” ( 1 Kọr .
6 : 1 - 8 ) A je mrẹ ẹdia tiọyen nonẹna .
Ọkiọvo , e se gbowọphiyọ ufuoma rọhẹ uvwre rẹ iniọvo fikirẹ eki rẹ iniọvo ivẹ chokugbe ro sheri rọ nẹrhẹ igho rayen ghwru yẹrẹ ọvo mi roro nẹ ọ rẹ ochekọ phi ọyen iwayo .
Evo mu iniọvo rayen kpo aguare , ẹkẹvuọvo Baibol na chọn avwanre uko vwọ mrẹ nẹ o yovwin a da ghwa avwanre re ukperẹ a vwọ ghwa ekan rhe odẹ rẹ Ọghẹnẹ yẹrẹ e vwo gbowọphiyọ ufuoma rẹ ukoko na .
A sa vwọ rhuẹrẹ ẹghwọ vẹ ebẹnbẹn phiyọ , ofori nẹ e nene uchebro rẹ Jesu .
( Se Matiu 5 : 23 , 24 ; 18 : 15 - 17 . )
E de ru ọtiọyen , kọyen avwanre toroba oyerinkugbe rọhẹ uvwre rẹ idibo rẹ Jihova .
Diesorọ a vwọ rhẹro rọyen nẹ ihwo rẹ Ọghẹnẹ che yerin kugbe ?
Baibol na dje oboresorọ ihwo rẹ Jihova vwo yerin kugbe .
Ọbuine na da so : “ Nighe , mavọ oyovwi te rọ vwerhe te rẹ iniọvo da dia kugbe vwẹ okugbe ! ”
( Une 133 : 1 ) Ihwo rẹ Izrẹl de nyupho rẹ Jihova , kẹ ayen vwo oyerinkugbe .
Ọghẹnẹ vwọ ta ota kpahen oborẹ ihwo rọyen cha dia vwẹ obaro na , ọ da ta : “ Ki mi si ayen koko kerẹ igegede vwẹ evun rẹ ogba . ”
( Maika 2 : 12 ) Vwọba , Jihova da vwẹ aroẹmrẹ nana phia womarẹ ọmraro Zẹfanaya : “ Ki mi che ku ephẹrẹ rẹ ihwo na rhẹriẹ vwo kpo omamọ rẹ ephẹrẹ [ rẹ uyota ] , rere ayen ejobi vwo se se odẹ rẹ Ọrovwohwo re ayen ku evun gbe ọvo vwọ ga . ” ( Zẹf .
3 : 9 ) Mavọ ọ vwerhoma te e vwo vwo uphẹn ra vwọ ga Jihova vwọrẹ oyerinkugbe !
Ekpako davwẹngba vwọ vwẹ ukẹcha kẹ ihwo re jowọ rọ chọre ( Ni ẹkorota 17 )
Fikirẹ ofuanfon vẹ oyerinkugbe rẹ ukoko na , die yen ekpako ru siẹrẹ oruchọ da vwomaphia ?
Rere ukoko na sa vwọ sẹro rẹ ofuanfon vẹ oyerinkugbe rọyen , ofori nẹ ekpako na vwẹrote oruchọ re vwomaphia kpakpata vwẹ idjerhe rẹ ẹguọnọ .
Pọl riẹnre nẹ ẹguọnọ rẹ Ọghẹnẹ nẹ ohwo ruẹ - ẹ , o ji kuẹrofia kẹ oruchọ - ọ .
( Isẹ 15 : 3 ) Kọyensorọ Pọl vwo si ọbe ẹsosuọ rẹ Kọrẹnt , rọ dia ileta rẹ ọghwọku ọgangan rọ je vọn vẹ ẹguọnọ .
Emeranvwe evo vwọ wan nu , ọbe rivẹ rẹ Kọrẹnt , de djephia nẹ ẹdia na yovwin vrẹ obo ri jovwo re , kidie ekpako na vwẹ uchebro rẹ Pọl vwo ruiruo .
Onenikristi da jowọ rọ chọre tavwen ọ ke riẹn , ofori nẹ eshare ri tedje vwẹ ọkpọvi kẹ vẹ ẹwẹn rẹ vworo vworo . — Gal .
6 : 1 .
( a ) Ukẹcha vọ yen uchebro rọhẹ Baibol na vwọ kẹ ikoko rẹ ẹgbukpe ujorin ẹsosuọ ?
( b ) Die yen e che yono vwẹ uyono rọ cha na ?
Aphro herọ - ọ , uchebro rẹ Baibol na vwẹ ukẹcha kẹ Inenikristi rẹ ẹgbukpe ujorin ẹsosuọ rehẹ Kọrẹnt vẹ asan efa vwọ sẹro rẹ ofuanfon , ufuoma , vẹ oyerinkugbe rẹ ukoko na .
( 1 Kọr . 1 : 10 ; Ẹfe .
4 : 11 - 13 ; 1 Pita 3 : 8 ) Fikirẹ ọnana , iniọvo rẹ ọke yena ke sa nabọ ruiruo rẹ aghwoghwo rayen vọnvọn .
Kọyensorọ , Pọl sa vwọ tanẹ e ghwoghwo iyẹnrẹn esiri na “ kẹ akpọ na ejobi re . ” ( Kọl .
1 : 23 ) Nonẹna , e ghwoghwo ọhọre rẹ Ọghẹnẹ vwo nene akpọeje womarẹ ẹgbaẹdavwọn rẹ ihwo rehẹ ukoko na .
Uyovwinrota rọ vwọ kpahen ọnana che djekpahen erọnvwọn efa rọ nẹrhẹ a riẹn nẹ ihwo nana ni Baibol na ghanghanre , ayen ji muegbe ayen vwo muọghọ kẹ Jihova , Osun rẹ akpọ vẹ odjuvwu . — Une 71 : 15 , 16 .
[ 1 ] ( ẹkorota 13 ) Ni Organized to Do Jehovah’s Will , aruẹbe 134 - 136 .
[ 2 ] ( ẹkorota 15 ) Wọ da guọnọ evuẹ efa kpahen ẹdia rẹ Onenikristi de se brorhiẹn ro vwo kpo aguare , ni ọbe re se , “ Keep Yourselves in God’s Love , ” aruọbe 223 , eta rehẹ obotọ na .
“ Ovwan vwọ reyọ ota rẹ Ọghẹnẹ na . . . , ovwan reyerọ . . . kirobo rọ epha dẹn , ota rẹ Ọghẹnẹ , ro ruẹ iruo vwẹ oma rẹ ovwan otu ri sere gbuyota . ” — 1 TẸSA .
2 : 13 .
UNE : 114 , 113
Uchebro vọ yen Baibol na kẹ avwanre kpahen iroro avwanre ?
Diesorọ a sa vwọ tanẹ akpẹrẹ rẹ Jihova djẹ ghwraghwraghwra ?
Mavọ wo se vwo djephia nẹ wo biẹcha ukoko rẹ Jihova ?
1 - 3 .
Die yen e se roro nẹ ọyen so ẹghwọ rẹ Eyudia vẹ Sintiki , kẹ mavọ a sa vwọ kẹnoma kẹ ẹdia tiọyen nonẹna ?
( Ni uhoho rẹsosuọ na . )
IDIBO rẹ Jihova vwẹ ẹro ọghanghanre vwo nẹ ọbe ọfuanfon rẹ Ọghẹnẹ , Baibol na .
Fikirẹ jẹgba , a vwẹ Baibol na vwo bru avwanre uche ọke evo .
Die yen e che ru kpahọn ?
Roro kpahen Inenikristi rẹ ẹgbukpe ujorin ẹsosuọ , Eyudia vẹ Sintiki .
Ebẹnbẹn evo vwomaphia uvwre rẹ eya nana ra jẹreyọ na .
Die yen phiare ?
Baibol na vuẹ avwanre - e .
E jẹ a vwẹ ẹwẹn roro obo re sa phia .
E gbe dje nẹ Eyudia durhie iniọvo evo rhe uwevwin rọyen vwọ kẹ emuọre .
O durhie Sintiki - i , ẹkẹvuọvo , Sintiki nyo kpahen oborẹ iniọvo na eje riavwerhen rẹ ọrekugbe na .
Sintiki se roro nẹ , ‘ Eyudia se vwe - e !
Ji mi roro nẹ avwanre emamọ ugbeyan . ’
Fikirẹ obo rọ darọ te , Sintiki kọ vwẹ orharhe ẹro vwo nẹ Eyudia .
Ọtiọyena , Sintiki de ji durhie iniọvo yena vwọ rhe uwevwin rọyen , ẹkẹvuọvo o se Eyudia - a !
Ẹghwọ rọhẹ uvwre rayen na se gbowọphiyọ ufuoma rọhẹ ukoko na .
Baibol na vuẹ avwanre obo ri nẹ obuko rẹ ẹghwọ rẹ iniọvo nana rhe - e , ẹkẹvuọvo ọ sa dianẹ ayen vwẹ uchebro rẹ Pọl vwo ruiruo . — Fil .
4 : 2 , 3 .

Ọkiọvo , ẹdia tiọna je sa so ebẹnbẹn vwẹ uvwre rẹ idibo rẹ Jihova nonẹna .
Jẹ , a sa rhuẹrẹ ẹdia tiọyena phiyọ yẹrẹ kẹnoma kẹ ayen siẹrẹ e de nene uchebro rọhẹ Baibol na .
A da vwẹ ẹro ọghanghanre vwo ni Baibol na , ọ cha nẹrhẹ a vwẹ iji rọyen vwọ ba akpọ yerin . — Une 27 : 11 .
4 , 5 .
Uchebro vọ yen Baibol na vwọ kẹ avwanre kpahen e vwo sun ophu rẹ avwanre ?
Ọ bẹn re vwo sun ophu avwanre siẹrẹ e de gbe avwanre ku .
Ọ da ohwo mamọ siẹrẹ e de mukpahen avwanre fikirẹ asan re nurhe , ohọroma , yẹrẹ oborẹ oma avwanre hepha .
Ma bra kparobọ , ọ da dianẹ oniọvo yen ru avwanre ọtiọyen .
Baibol na vwo uchebro rọ sa chọn avwanre uko e de hirharoku ẹdia nana ?
Nẹ awanre rhe , ọyen Jihova vwọ fuẹrẹn oborẹ ihwo yerẹn wan .
O vwo oniso rẹ iroro vẹ uruemu avwanre .
Iroro avwanre , ma rho ophu de mu avwanre , sa nẹrhẹ a ta eta yẹrẹ ru orọnvwọn ra sa rhoma viẹ diekpọvwẹ kpahen obọ .
Ọnana emu aghwanre , e vwo sun ophu avwanre kirobo rẹ Baibol na bru avwanre uche , a me je kẹnoma kẹ a vwọ fobọ muophu !
( Se Isẹ 16 : 32 ; Aghwoghwo 7 : 9 . )
Ofori nẹ avwanre eje wian kpahen ẹdia nana kugbe e ji vwo vwo uruemu rẹ evwoghovwo .
Jihova vẹ Jesu ni evwoghovwo ghanghanre mamọ .
( Mat . 6 : 14 , 15 ) Wo niroso nẹ ofori wọ vwọ wian kpahen uruemu rẹ evwoghovwo yẹrẹ ophu wẹn ?
Diesorọ a vwọ kẹnoma kẹ ophu ọgangan ?
Ọke buebun yen ihwo re rhọnvwe sun ophu raye - en , vwọ djoma .
Ọnana kọ nẹrhẹ ihwo kẹnoma kẹ ayen .
Ohwo tiọyena sa so ohra phiyọ ukoko na .
Ọ sa davwẹngba vwo rhurhu ophu yẹrẹ utuoma rọyen na , jẹ iroro echọchọ rọhẹ udu rọyen na “ cha phia vwẹ evun rẹ ọghwẹgbe ” na obọ .
( Isẹ 26 : 24 - 26 ) Ekpako na sa chọn ohwo tiọyen uko vwọ mrẹ nẹ iruemu kerẹ ophu ọgangan , utuoma , kugbe re vwo phi ota phiyọ evun cha sa dia ukoko rẹ Ọghẹnẹ - ẹ .
Baibol na ta ota phephẹn kpahen ẹdia nana . ( Liv .
19 : 17 , 18 ; Rom 3 : 11 - 18 ) Wọ rhọnvwephiyọ obo rọ tare na ?
7 , 8 . ( a ) Die yen Jihova vwo suẹn ukoko rọyen rọhẹ otọrakpọ nonẹna ?
( b ) Odjekẹ sansan vọ yehẹ Baibol na , kẹ diesorọ e vwo nene ayen ?
Jihova vwẹ “ omamọ rẹ odibo esiri na ” vwọ ghẹrẹ ji suẹn ukoko rọyen vwẹ otọrakpọ na rọhẹ otọ rẹ usuon rẹ Kristi , rọ dia “ olori ” rẹ ukoko na . ( Mat . 24 : 45 - 47 ; Ẹfe .
5 : 23 ) Kerẹ ẹko rọvwẹrote vwẹ ẹgbukpe ujorin ẹsosuọ , odibo nana rhiabọreyọ ota rẹ Ọghẹnẹ , ayen ji no ghanghanre .
( Se 1 Tẹsalonaika 2 : 13 . )
Erhọ yen odjekẹ evo rehẹ Baibol na re sa dia erere kẹ avwanre ?
Baibol na tare nẹ e siomakoko ọkieje . ( Hib .
10 : 24 , 25 ) Ọ vuẹ avwanre nẹ oborẹ avwanre yono ejobi dia ọvo .
( 1 Kọr . 1 : 10 ) Ota rẹ Ọghẹnẹ je tanẹ e phi Uvie na phiyọ ẹdia ẹsosuọ vwẹ akpeyeren avwanre .
( Mat . 6 : 33 ) Ọ je kanrunumu iruo vẹ uphẹn ro te avwanre re vwo ghwoghwo nẹ uwevwin kpo uwevwin , vwẹ azagba , ji ru aghwoghwo rẹ kpregede . ( Mat .
28 : 19 , 20 ; Iruo 5 : 42 ; 17 : 17 ; 20 : 20 ) Baibol na vwẹ iji kẹ ekpako nẹ ayen sẹro rẹ ofuanfon rẹ ukoko na . ( 1 Kọr . 5 : 1 - 5 , 13 ; 1 Tim .
5 : 19 - 21 ) Jihova je tanẹ ihwo eje rehẹ ukoko rọyen dia fuanfon vwọrẹ ugboma vẹ ẹwẹn . — 2 Kọr .
7 : 1 .
Ọrhọ yen ugbo vuọvo rọ chọn avwanre uko vwo vwo ẹruọ rẹ Baibol na ?
Ihwo evo se roro nẹ ayen se vwo ẹruọ rẹ Baibol na komobọ .
Ẹkẹvuọvo , Jesu vwẹ “ odibo esiri na ” vwo mu rọ vwọ dia ugbo vuọvo rọ wan kẹ avwanre emu rẹ ẹwẹn .
Vwo nẹ ukpe rẹ 1919 , Jesu vwẹ odibo nana vwọ vwẹ ukẹcha kẹ idibo rọyen ayen vwo vwo ẹruọ rẹ Baibol na , ji nene odjekẹ rọyen .
Avwanre toroba ofuanfon , ufuoma , vẹ oyerinkugbe rẹ ukoko na siẹrẹ e de nene iji rehẹ Baibol na .
Avwanre ohwo ọvuọvo sa nọ oma avwanre , ‘ Me fuevun nene ugbo rẹ Jesu vwo ruiruo nonẹna ? ’
Mavọ yen ọbe rẹ Izikiẹl djisẹ rẹ ukoko rẹ Jihova rọhẹ odjuvwu ?
Baibol na chọn avwanre uko vwọ riẹn erọnvwọn evo kpahen ukoko rẹ Jihova rọhẹ odjuvwu .
Kerẹ udje , a vwẹ emramrẹ ọvo phia kẹ ọmraro Izikiẹl rọ da mrẹ ukoko rẹ Ọghẹnẹ rọhẹ odjuvwu re vwo dje akpẹrẹ rọ djẹ . ( Izi .
1 : 4 - 28 ) Jihova yen djẹ akpẹrẹ na , kasan kasan rẹ ẹwẹn ọfuanfon rọyen dje kẹ akpẹrẹ na , ọyen ọ ra .
Ukoko rọyen rọhẹ odjuvwu na kọyen rhe suẹn ọ rẹ otọrakpọ na .
Aphro herọ - ọ , akpẹrẹ na djẹ ghwraghwraghwra !
Roro kpahen ewene buebun re ruru vwẹ ukoko na ikpe evo rhire na , je karophiyọ nẹ womarẹ ukẹcha rẹ Jihova yen e vwo vwo ọmrẹvughe nana eje .
Akpẹrẹ rẹ Jihova ra djẹ kpakpata kpo ọke re che vwo titi usuon rẹ Ọghẹnẹ ji ru odẹ rọyen fon siẹrẹ Kristi vẹ emekashe rọyen da ghwọrọ akpọ omiomiovwin nana nu .
Oma vwerhen avwanre fikirẹ iniọvo re vwomakpahotọ vwo ruiruo rẹ ebabọn ( Ni ẹkorota 11 )
11 , 12 .
Erọnvwọn vọ yen ukoko rẹ Jihova ruẹ nonẹna ?
Roro kpahen oborẹ ukoko rẹ Ọghẹnẹ rọhẹ otọrakpọ na ruẹ vwẹ ọke oba nana .
Ebabọn .
Ihwo ujorin buebun yen muomaphiyọ ebabọn rẹ asan kpokpọ vwọ kẹ esiri ukoko rẹ Iseri rẹ Jihova vwẹ Warwick obẹ New York , U.S.A .
Womarẹ odjekẹ rẹ Akon Iruo rọ Vwẹrote Ebanbọn Vwẹ Akpọeje , iniọvo uriorin buebun vwomakpahotọ vwọ kẹ ebabọn rẹ Eguan Ruvie vẹ eghọn ukoko .
Oma vwerhen avwanre a vwọ mrẹ iniọvo nana re wian gangan vwo ruiruo rẹ ebabọn sansan nana .
Karophiyọ nẹ Jihova ji ku ebruphiyọ rọyen kuẹ iniọvo rehẹ akpọeje ri toro itetoro vwo biẹcha iruo nana eje . — Luk 21 : 1 - 4 .
Eyono .
Roro kpahen isikuru sansan ri titi uyono rẹ Jihova . ( Aiz .
2 : 2 , 3 ) Avwanre vwo Isikuru rẹ Ekobaro , Isikuru rẹ Ihwo ri Ghwoghwo Uvie Na , Isikuru rẹ Gilead , Isikuru Vwọ kẹ Iniruo Okinriariẹ vẹ Eya Rayen , Isikuru Vwọ kẹ Ekpako Ukoko , Isikuru rẹ Ihwo re dia Bẹtẹl , Isikuru rẹ Ekpako vẹ Idibo Rowian , Isikuru Vwọ kẹ Iniọvo Rehẹ Umẹ Rọvwẹrote Oghọn Ukoko vẹ Eya Rayen .
Jihova ghene guọnọ yono ihwo rọyen !
A je mrẹ uyono rẹ Baibol vwẹ wẹbsaiti avwanre jw.org / urh , ẹbe sansan hẹ evun rọyen vwẹ ejajẹ ujorin buebun .
Wẹbsaiti na vwo ẹbẹre rẹ emọ vẹ orua , o ji vwo ẹbẹre rẹ iyẹnrẹn .
Wọ vwẹ jw.org / urh na vwo ruiruo vwẹ aghwoghwo na vẹ ẹga orua wẹn ?
Oghwa vọ yen avwanre vwori kerẹ ihwo re fuevun ga Jihova ?
Ọnana uphẹn rode ra vwọ dia ukoko rẹ Jihova !
Avwanre vwọ riẹn iji rẹ Ọghẹnẹ nure na , avwanre vwo oghwa re vwo ru obo ri yoma ji titi usuon rọyen .
Akpọ nana vwo miovwẹnphiyọ na , ofori nẹ avwanre “ tuoma rẹ umwemwu ” kerẹ Jihova .
( Une 97 : 10 ) Avwanre kuomakugbe irumwemwu re tanẹ , “ Umwemwu erhuvwu erhuvwu umwemwu ” na - a .
( Aiz . 5 : 20 ) Kidie nẹ a guọnọ ru obo re vwerhen Ọghẹnẹ oma , avwanre davwẹngba vwọ dia fuanfon vwọrẹ ugboma , uruemu , vẹ ẹwẹn .
( 1 Kọr . 6 : 9 - 11 ) Avwanre vwo ẹguọnọ rẹ Jihova , a je vwẹrosuọ ; avwanre fuevun kẹ siẹrẹ e de nene iji rọyen rehẹ Baibol na .
Avwanre je davwẹngba vwo nene iji rọyen na vwevunrẹ orua , ukoko na , asan re de ruiruo , isikuru , kugbe kasan kasan ejobi .
( Isẹ 15 : 3 ) E jẹ a fuẹrẹn idjerhe efa re se vwo dje evun - ẹfuọn vwọ kẹ Ọghẹnẹ .
Mavọ yen emiọvwọn re dia Inenikristi sa vwọ fuevun kẹ Ọghẹnẹ ?
Eyono rẹ emọ .
Emiọvwọn re dia Inenikristi dje evun - ẹfuọn rayen vwọ kẹ Jihova siẹrẹ ayen da vwẹ Ota rẹ Ọghẹnẹ vwo yono emọ rayen .
Ofori nẹ ẹkuruemu rẹ asan rẹ ayen dia djobọte oborẹ ayen yono emọ rayen wa - an .
E jẹ ẹwẹn rẹ akpọ nana dia evunrẹ uwevwin rẹ Inenikristi - i .
( Ẹfe . 2 : 2 ) Ọshare se roro nẹ , ‘ Vwẹ orere avwanre , eya yen yono emọ . ’
Ọsẹ rọ dia Onenikristi che se roro ọtiọye - en . Baibol na kẹ avwanre iji ophephẹn rọ vwọ tanẹ , “ Esẹ na , . . . wa ghẹrẹ [ emọ ovwan ] vwẹ ẹghwọ kuo kugbe uyono rẹ Ọrovwohwo . ” ( Ẹfe .
6 : 4 ) Esẹ vẹ ini re dia Inenikristi guọnọre nẹ emọ rayen dia kerẹ Samuẹl , kidie Jihova vẹ ọyen herọ nẹ ọkiemọ rhe . — 1 Sam .
3 : 19 .
Idjerhe vọ yen e se vwo dje evun - ẹfuọn kẹ Jihova siẹrẹ e de brorhiẹn eghanghanre ?
Orhiẹn - ebro .
E de brorhiẹn eghanghanre vwẹ akpeyeren , idjerhe ọvo re vwo dje evun - ẹfuọn avwanre kẹ Ọghẹnẹ ọyen ra vwọ guọnọ ukẹcha rẹ Baibol na vẹ ukoko na .
A sa vwọ mrẹ ọghanrovwẹ rẹ ọnana , roro kpahen ota ọvo ro djobọte emiọvwọn buebun .
Ọyen ẹkuruemu rẹ emiọvwọn evo ayen vwo vwo ọrhuẹrẹphiyotọ rẹ emọ rayen vwo nene ihwo rẹ orua rayen dia rere ayen sa vwọ mrẹ uphẹn vwọ guọnọ igho vwẹ asan ọfa .
Vwọrẹ uyota , ọnana orhiẹn romobọ , ẹkẹvuọvo e jẹ a karophiyọ nẹ Ọghẹnẹ cha nọ avwanre orhiẹn .
( Se Rom 14 : 12 . )
Ọyen emu rẹ aghwanre re vwo brorhiẹn ri shekpahen orua avwanre ababọ rẹ uchebro rẹ Baibol na ?
Ẹjo , kakaka !
A guọnọ ukẹcha rẹ Ọsẹ avwanre rọhẹ odjuvwu kidie avwanre che se sun oma rẹ avwanre - e . — Jer .
10 : 23 .
Orhiẹn vọ yen aye ọvo bruru ọke ro vwo vwiẹ , kẹ die yen chọn rọ uko vwo bru omamọ orhiẹn ?
Aye ọvo ro vwiẹ ọmọshare ọke rọ vwọ dia ẹkuotọ ọfa , vwo ẹwẹn ro vwo mu ọmọ na kpo re nene ọsẹ vẹ oni rẹ ọshare rọyen dia .
Vwẹ ọke yena , Iseri rẹ Jihova da ton uyono phiyọ vẹ aye na .
Uyono na vwọ yanphiaro ọ da rhe mrẹvughe nẹ ọyen owian rọyen ro vwo yono ọmọ rọyen idjerhe rẹ Jihova .
( Une 127 : 3 ; Isẹ 22 : 6 ) Aye na da rhe ta ọdavwẹ rọyen kẹ Jihova womarẹ ẹrhovwo , kirobo rẹ Baibol jiri kẹ avwanre .
( Une 62 : 7 , 8 ) O de rhie evun kẹ ohwo ro yono na vẹ iniọvo efa rehẹ ukoko na .
Dede nẹ ihwo rẹ orua vẹ igbeyan rọyen vuẹ nẹ o mu ọmọ na kpo , aye na de brorhiẹn nẹ ọyena dia obo ri fori - i .
O gbe ọshare rọyen unu mamọ ọ vwọ mrẹ oborẹ ukoko na bicha aye na wan , ọ da nẹrhẹ ọshare na rhiabọreyọ uyono rẹ Baibol je ton uyono ẹra phiyọ .
Wo rorori nẹ aye na mrẹrẹ nẹ Jihova kpahenphiyọ ẹrhovwo rọyen ?
Aphro herọ - ọ , ọ mrẹrẹ vughe .
Odjekẹ vọ yen a kẹ avwanre kpahen ihwo ra vwẹ Baibol vwo yono ?
Nene odjekẹ .
Idjerhe ọghanghanre ọvo re vwo dje evun - ẹfuọn avwanre kẹ Ọghẹnẹ ọyen e vwo nene odjekẹ rẹ ukoko rọyen .
Kerẹ udje , roro kpahen iroroẹjẹ ra kẹ avwanre kpahen ihwo ra vwẹ Baibol vwo yono .
E jiriro kẹ avwanre nẹ a da ghwa vwẹ ọbe re se Die Yen Baibol na Se Yono Avwanre ?
vwọ ton uyono phiyọ nu , e jẹ a reyọ ibrẹro evo vwọ kpọ ẹwẹn rẹ ohwo na kpo ukoko avwanre siẹrẹ e de kuphiyọ nu .
E se ru ọnana womarẹ ividio re se Die Yen E Ruẹ Vwevunrẹ Ọguan Ruvie ?
kugbe ibroshọ na Amono Yin Ruẹ Ọhọre Ri Jihova Nonẹna ?
E jiriro nẹ a da vwẹ ọbe rẹ Yono Avwanre na vwo yono ohwo rọ yan obaro nu , a je vwẹ ọbe re se “ Keep Yourselves in God’s Love ” vwo yono , ọ da tobọ dianẹ o bromaphiyame nure .
Ukoko na vwẹ odjekẹ nana phia rere esegbuyota rẹ ihwo kpokpọ na sa vwọ “ ghwotọ kokoroko . ”
( Kọl . 2 : 7 ) Wo nene odjekẹ tiọyena ri nẹ ukoko rẹ Jihova cha na ?
18 , 19 .
Erọnvwọn vọ yen mu avwanre vwọ kpẹvwẹ Jihova ?
Avwanre vwo erọnvwọn buebun ro fori nẹ a kpẹvwẹ Jihova kẹ !
Ọyen vwo arhọ avwanre , ọ rha dia ọye - en avwanre che se yeri - in .
( Iruo 17 : 27 , 28 ) Ọ kẹ avwanre okẹ ọghanghanre ọvo , ọbe rọyen rọ dia Baibol na .
Avwanre rhiabọreyọ kerẹ ota rẹ Ọghẹnẹ , kirobo rẹ Inenikristi rehẹ Tẹsalonaika ruru . — 1 Tẹsa .
2 : 13 .
Baibol na yen chọn avwanre uko vwo sikẹrẹ Jihova , ko ji sikẹrẹ avwanre .
( Jems 4 : 8 ) Ọsẹ avwanre rọhẹ odjuvwu kẹ avwanre uphẹn rode a vwọ dia ukoko rọyen .
Avwanre nabọ vwo ọdavwaro kpahen ebruphiyọ nana eje .
Ọbuine na nabọ djisẹ rọyen ọke rọ vwọ so : “ Vwẹ ẹkpẹvwẹ kẹ Ọrovwohwo , kidie o yoma , kidie ẹguọnọ rọye ro jẹ rhẹriẹ na dia rhiri bẹdẹ . ”
( Une 136 : 1 ) Abọ 26 vwẹ ọbe rẹ Une Rẹ Ejiro 136 , ọyen a mrẹ eta na “ ẹguọnọ rọye ro jẹ rhẹriẹ na dia rhiri bẹdẹ . ”
A da fuevun kẹ Jihova vẹ ukoko rọyen , a cha mrẹ orugba rẹ eta yena kidie avwanre cha dia bẹdẹ bẹdẹ !
3 Ikuegbe Rẹ Akpeyeren ​ — Mi “ Hirhe Phihọ Emu Ejobi Vwọ kẹ Ihwo Ejobi ”
8 E Ru Ovwan Phiyọ Emuvwiẹ Womarẹ Ẹserọphẹ
13 ‘ Re Vwo Nenesi rẹ Ẹwẹn na , Mudiaphiyọ Arhọ vẹ Ufuoma ’
Vwẹ ọbe rẹ Rom uyovwin 6 vẹ 8 , avwanre mrẹ eta ri djobọte akpeyeren avwanre kerẹ Inenikristi .
E de yono ẹkpo nana , ọ sa chọn avwanre uko vwọ mrẹ erere vwo nẹ ẹserọphẹ rẹ Ọghẹnẹ rhe , je nẹrhẹ a tẹnrovi obo re cha kẹ avwanre erere rẹ bẹdẹ .
18 Wọ Karophiyọ ?
19 Vwẹ Ẹnwan Wẹn Eje Vwọ Ya Jihova
24 Jihova Hwosa kẹ Ihwo re Nabọ Guọnọ
Uyovwinrota rẹsosuọ na djekpahen oborẹ avwanre sa vwọ vwẹ ẹnwan avwanre eje vwọ ya Jihova .
Ọrivẹ na da rha ta ota kpahen oborẹ avwanre sa vwọ kpuriẹn phiyọ esegbuyota avwanre womarẹ imuẹro ọgangan nẹ Ọghẹnẹ hwosa kẹ ihwo re nabọ guọnọ .
O ji dje erere rọ herọ re vwo vwo iphiẹrophiyọ rẹ osaẹhwa .
29 Uruemu rẹ Dẹndẹn — Ọyen Idjerhe rẹ Aghwanre
32 Iyovwinreta re vwomaphia vwẹ Uwevwin Orhẹrẹ 2016
IKUEGBE RẸ AKPEYEREN
DENTON HOPKINSON Yen Gbikun na
“ Wo de bromaphiyame , me cha yanjẹ uwe vwo ! ”
Ọsẹ mẹ vwẹ eta yena vwo guegue oni mẹ , ukpe rẹ 1941 .
Dedena , oni mẹ je vwomakpahotọ kẹ Jihova Ọghẹnẹ , o de bromaphiyame .
Vwo nene ota rọyen na , ọsẹ mẹ de ghini vrẹn nẹ uwevwin na .
Ọke yena me hẹ ẹgbukpe ẹrenren ọvo .
MI VWO urhurusivwe rẹ uyota rẹ Baibol na a ke rhe mrẹ ọke yena .
Oni mẹ vwo ẹbe ukoko na , obo me mrẹ vwevunrẹ ayen je vwe mamọ , ma rho kẹ ihoho na .
Ọsẹ mẹ guọnọre nẹ oni mẹ vwẹ Baibol na vwo yono uvwe - e .
Ẹkẹvuọvo , mi vwo ẹwẹn mi vwo yono , me je nọ enọ , ọtiọyena oni mẹ ko yono uvwe siẹrẹ ọsẹ mẹ de vrẹn nẹ uwevwin .
Ukuotọ rọyen , mi de ji brorhiẹn me vwọ vwomakpahotọ kẹ Jihova .
Mi bromaphiyame vwẹ Blackpool obẹ England , ukpe rẹ 1943 , ọke me vwọ hẹ ẹgbukpe ihwe .
Vwo nẹ ọke yena yanran , me vẹ oni mẹ ki vwobọ vwẹ iruo aghwoghwo na kuẹgbe ọkieje .
Igramafonu yen avwanre vwọ ton aghwoghwo na phiyọ .
E pha rhuarho , ọnyẹ rayen ji te ipanweti ihwe .
Vwẹ ẹro roro omotete kerẹ omẹvwẹ ro kpono oghwa tiọyen !
Mi vwo te ẹgbukpe 14 re , mi de vwo ẹwẹn me vwọ dia ọkobaro .
Oni mẹ vuẹ vwẹ nẹ me ra vuẹ odibo rẹ iniọvo na ( re se oniruo okinriariẹ enẹna ) .
Oniọvo na da vuẹ vwẹ nẹ mi re yono iruo , rere me sa vwọ vwẹrote oma mẹ vwẹ iruo ọkobaro na .
Ọtiọyen mi ghini ru .
Me vwọ wiowian ẹgbukpe ivẹ nu , me da vuẹ oniruo okinriariẹ ọfa kpahen iruo ọkobaro me guọnọ ru na .
Ọ da ta nẹ , “ Re ruo ! ”
Vwẹ April 1949 , me vẹ oni mẹ de siobọnu egbara vẹ erọnvwọn evo rehẹ uwevwin avwanre , avwanre da kua kpo Middleton rọ kẹrẹ Manchester , oboyin kọyen avwanre da ton iruo ọkobaro phiyọ .
Emeranvwe ẹne vwọ wan nu , mi de rhi vwo oniọvo ọshare ọvo rọ je dia ọkobaro , rẹ me vẹ ọyen wian kuẹgbe .
Oghọn ukoko na da tanẹ avwanre kpo ukoko kpokpọ re vwo mu vwẹ Irlam .
Oni mẹ vẹ oniọvo aye rọhẹ ukoko ọfa keyen rha wian kuẹgbe .
Dede nẹ me hẹ ẹgbukpe 17 ọvo , a kẹ vwẹ vẹ ọrivẹ mẹ na owian ra vwọ vwẹrote uyono na eje kidie iniọvo eshare ri muwan vwẹ ukoko kpokpọ na ghwe bu - un .
Ọke vwọ yanran na , a da vuẹ vwẹ nẹ mi kpo ukoko rẹ Buxton , rọ je guọnọ ukẹcha mamọ kidie ighwoghwota re herọ bunru - un .
Mi nẹ ọke yena eje kerẹ uyono vwọ kẹ ewian efa re cha vwẹ obaro na .
Aghwoghwo re vwo durhie ihwo kpo ota rotu vwẹ Rochester obẹ New York , ukpe rẹ 1953
Vwẹ 1951 , me da ghwobọphiyotọ mi vwo kpo Isikuru rẹ Gilead .
Ẹkẹvuọvo , vwẹ December 1952 , e de se vwe nẹ me rhe vwomaba isodje .
Me da vuẹ ayen nẹ me cha sa vwomaba aye - en kidie mẹvwẹ oghwoghwota ọkieje , jẹ aguare na rhọnvwere - e , e de mu vwe kpo uwodi emeranvwe esan .
Me vwọ hẹ uwodi na , e de durhie uvwe kpo iklasi rẹ 22 rẹ Isikuru rẹ Gilead .
Ọtiọyena , vwẹ July 1953 , me da ro okọ re se Georgic , ro kpo New York .
Mi vwo te oboyin , mi de kpo Osikoko re se New World Society vwẹ ukpe rẹ 1953 .
Me da rha ro itreni kpo South Lansing obẹ New York , asan re de ru isikuru na .
Ọ vwọ dianẹ mi ghwe nẹ uwodi rhe na , mi rhe vwo igho ọtiọye - en .
Mi vwo wontọ nẹ itreni na , me da ro imoto kpo South Lansing , ohwo ro chidia kẹrẹ ovwẹ yen kẹ vwẹ igho me vwọ hwosa .
Isikuru rẹ Gilead kẹ ohwo omamọ uyono rọ nẹrhẹ e se “ hirhe phihọ emu ejobi kẹ ihwo ejobi ” vwẹ iruo rẹ imishọnare na . ( 1 Kọr .
9 : 22 ) E ji avwanre ihwo erha kpo Philippines ​ — omẹvwẹ , Paul Bruun , vẹ Raymond Leach .
Emeranvwe evo wanre tavwen ọbe re vwo nẹ ẹkuotọ ọvo kpo ọfa ki te avwanre obọ ; avwanre da ro okọ wan Rotterdam , Abadi rẹ Mediterranean , Urhie rẹ Suez , Abadi rode rẹ Indian , Malaysia , vẹ Hong Kong ​ — ẹdẹ 47 yen avwanre ghwọrọ vwẹ abadi !
Avwanre de rhi te Manila vwẹ November 19 , 1954 .
Mẹvwẹ vẹ Raymond Leach ghwọrọ ẹdẹ 47 vwẹ Abadi , avwanre vwo kpo Philippines
Avwanre da rhe ton ewene kpokpọ phiyọ fikirẹ ihwo , asan , vẹ ejajẹ kpokpọ na .
Ẹkẹvuọvo , e ke ji avwanre ihwo erha kpo ukoko ọvo vwẹ Quezon City , asan rẹ ihwo rayen buebun da jẹ Oyibo .
Ọtiọyena , dede nẹ emeranvwe esan wanre , jẹ ibieta rẹ Tagalog rẹ avwanre riẹnre ghwe bu - un .
Asan ọfa re mu avwanre ra kọyen chọn avwanre uko .
Ẹdẹ ọvo vwẹ May 1955 , avwanre vwo nẹ iruo aghwoghwo te uwevwin , me vẹ Oniọvo Leach da mrẹ ọko rẹ ileta vwẹ uwevwin avwanre .
Ileta na tare nẹ a vwẹ avwanre mu iniruo okinriariẹ re .
Ẹgbukpe 22 ọvo yen me hepha ọke yena , jẹ iruo nana kẹ vwẹ uphẹn me vwọ dia “ emu ejobi kẹ ihwo ejobi ” vwẹ idjerhe efa .
Ọke me vwọ ta ota rotu vwẹ osikoko rẹ okinriariẹ vwẹ ejajẹ rẹ Bicol
Kerẹ udje , me ta ota rotu ẹsosuọ mẹ kerẹ oniruo okinriariẹ vwẹ obaro rẹ asan ra da shẹ erọnvwọn vwẹ ọmọko ọvo .
Me da rhe mrẹvughe nẹ ọyen ẹkuruemu rẹ ihwo rẹ Philippines vwẹ ọke yena ayen vwọ ta ota rotu vwẹ azagba !
Mi vwo kiẹn ikoko na , me ta ota rotu vwẹ asan rọ pha kerẹ utughe ro rhiephiyọ , eki , obaro rẹ ọguan orere , asan ra da fa ibọrọ , asan ra da heha , kugbe irhuvwu .
O vwo ẹdẹ ọvo vwẹ San Pablo City , osio ọgangan da nẹrhẹ mi jẹ ota rotu ẹta vwẹ eki , me da vuẹ iniọvo na nẹ e jẹ e ruo vwẹ Ọguan Ruvie .
E vwo ru uyono na nu , iniọvo na da nọ sẹ e se kere ọnana phiyọ ota rotu kidie ọ dia asan otu a da ta - a !
Iwevwin rẹ iniọvo me dia .
Ayen ghwe fe - e , dedena ayen vwẹrote iwevwin rayen .
Ẹghwẹre ra vwọ hwa irhe , ọyen mi sherhẹn .
Otafe yen ayen da họ , ọtiọyena mi ji yono obo ra họ vwẹ otafe .
Ilọri vẹ ibọsu yen me rua kpo asan rẹ ame riariẹ phiyọ , ọkiọvo me ro okọ .
Vwẹ ikpe rẹ ẹga mẹ eje , mi vwo imoto robọ mẹ - ẹ .
Iruo aghwoghwo na vẹ ikoko ri mi kiẹn chọn vwẹ uko vwo yono ejajẹ rẹ Tagalog .
Mi kpo isikuru re yono ejajẹ nana - a , me kerhọ kẹ iniọvo na vwẹ iruo aghwoghwo na vẹ uyono , ọnana yen chọn vwẹ uko .
Ayen guọnọ chọn vwẹ uko , mi ji vwo omavwerhovwẹn kpahen odirin vẹ ujiri rayen .
Ọke vwọ yanran na , iruo kpokpọ da nẹrhẹ mi ru ewene efa .
Vwẹ 1956 , ọke rẹ Oniọvo Nathan Knorr vwo bru avwanre rhe , a kẹ vwẹ iruo ro churobọ si re vwo nene ihwo ri ghwa iyẹnrẹn ta ota vwẹ ọghwẹkoko rẹ ẹkuotọ na .
Me je wiowian nana dẹvo - o , ọtiọyena iniọvo na da nabọ vwẹ ukẹcha kẹ vwẹ .
O te ẹgbukpe ọvo - o , avwanre da rhoma kpo ọghwẹkoko rẹ ẹkuotọ , Oniọvo Frederick Franz yen nẹ esiri ukoko bru avwanre rhe .
Me vwọ ga kerẹ oniruo rẹ ọghwẹkoko na , mi yono uruemu re vwo wene nene ẹkuruemu rẹ ihwo na vwo mie Oniọvo Franz .
Oma vwerhen iniọvo na ayen vwọ mrẹ Oniọvo Franz ro ku ewun rẹ ihwo rẹ Philippines phiyọ re se barong Tagalog , ọke rọ vwọ ta ota rotu na .
Me rhe vwọ dia oniruo ubrotọ nu , me da mrẹ ẹdia efa ro fori nẹ mi de ru ewene .
Ọke yena , avwanre hworo ifimu re se The Happiness of the New World Society , vwẹ azagba ọke buebun .
Ọkiọvo erọnvwọn re pha kerẹ iyẹn , re rhan nene urhukpẹ kpokpo avwanre mamọ .
Urhukpe rẹ ifimu na yen si ayen cha , ayen me tamu ijini re vwo hworo ifimu na .
Owian re vwo si ayen no gan mamọ !
E vwo vwo ọrhuẹrẹphiyotọ rẹ ughe nana lọhọre - e , dedena oma vwerhen avwanre ra vwọ mrẹ aghọghọ ro rhe ihwo na ayen vwọ riẹn nẹ ukoko rẹ Jihova hẹ akpọeje .
Irherẹn rẹ ẹga rẹ Ifada ke vuẹ ihwo ri suẹn na nẹ ayen kẹ avwanre uphẹn re vwo ru isikoko na - a .
Ilori na ki hworo agogo rẹ ishọshi rayen vwo rhurhu upho rẹ oniọvo rọ ta ota na siẹrẹ asan ra da ta ota rotu na da kẹrẹ ishọshi rayen .
Dedena , iruo na je yanphiaro , ihwo buebun vwẹ ekogho yena ga Jihova enẹna .
Vwẹ 1959 , e de si ileta rhe vwe nẹ me rhe ga vwẹ oghọn ukoko .
Ọnana kẹ vwẹ uphẹn mi vwo yono erọnvwọn efa .
Ọke vwọ yanran na , mi de vwo uphẹn mi vwo kin ẹkuotọ efa .
Vwẹ ọvo usun rẹ oyan yena , me da mrẹ Janet Dumond rọ dia imishọnare vwẹ Thailand .
Avwanre ki siẹ ileta rhe ohwohwo , ọmọke ọvo vwọ wan nu , avwanre da rọvwọn .
Avwanre vwọ rọvwọn na , o te ẹgbukpe 51 re , avwanre je riavwerhen rẹ ẹga na kuẹgbe .
Me vẹ aye mẹ , Janet vwẹ ọvo usun rẹ asan rẹ ame riariẹ phiyọ vwẹ ẹkuotọ rẹ Philippines
Mi vwo uphẹn mi vwo bru idibo rẹ Jihova ra vwẹ ẹkuotọ 33 re .
Oma vwerhen ovwẹ nẹ iruo sansan ra vwọ kẹ vwẹ ọke ẹsosuọ muegbe mẹ vwọ kẹ ewene sansan mi che ru vwẹ ẹkuotọ buebun ri vwo ẹkuruemu re fẹnẹ ohwohwo !
Oyan nana nẹrhẹ me mrẹ nẹ ẹguọnọ rẹ Jihova ghini si koka koka rẹ ihwo koko . ​ — Iruo 10 : ​ 34 , 35 .
Avwanre davwẹngba vwo vwobọ vwẹ iruo aghwoghwo na ọkieje
Ọyen emu rẹ aghọghọ mi vwo nene iniọvo na ga vwẹ Philippines !
Ighwoghwota rehẹ ẹkuotọ na enẹna vwẹ ọhwọhwọ ihwe vwo bun vrẹ obo rọ hepha ọke me vwọ ga vwẹ oboyin .
Me vẹ aye mẹ je ga vwẹ oghọn ukoko rẹ Philippines rọhẹ Quezon City .
Dede nẹ ọ vrẹ ikpe 60 me ga vwẹ ẹkuotọ nana re , o ji fo nẹ mi muegbe me vwọ nuẹ nene oborẹ Jihova guọnọre eje .
Ewene kpokpọ sansan rẹ ukoko na ruru ọke ọvo rhire na djerephia nẹ ofori avwanre dia ihwo re nuẹ nene ọrhuẹrẹphiyotọ vwẹ ẹga rẹ Ọghẹnẹ kugbe oyerinkugbe rẹ avwanre vẹ iniọvo na .
Uchunu rẹ iniọvo ri buẹnphiyọ ọkieje na kẹ avwanre aghọghọ mamọ
Avwanre rhiabọreyọ kemu kemu rọ dia ọhọre rẹ Jihova , ọnana yen kẹ avwanre omavwerhovwẹn vwẹ akpeyeren .
Avwanre je davwẹngba re vwo ru ewene rere a sa vwọ ga iniọvo na vwẹ idjerhe ro fori .
Vẹ imuẹro ọgangan , avwanre choma ra vwọ dia “ emu ejobi kẹ ihwo ejobi ” re te ọke rẹ Jihova rhọnvwere nẹ avwanre ga te .
Avwanre je ga vwẹ oghọn ukoko rọhẹ Quezon City
“ Vwẹ ẹnwan wẹn ejobi vwọ ya [ Jihova ] , kidie ọye re vwẹ ẹro te we . ” ​ — 1 PITA 5 : 7 .
UNE : 60 , 23
Idjerhe vọ yen Ota rẹ Ọghẹnẹ se vwo si ẹnwan kpotọ ?
Mavọ wọ sa vwọ mrẹ “ ufuoma rẹ Ọghẹnẹ ” ?
Mavọ yen ukoko na sa vwọ chọn wẹ uko vwo si ẹnwan kpotọ ?
1 , 2 . ( a ) Diesorọ o rhe gbe avwanre unu - u siẹrẹ a da ro ẹnwan ?
( Ni uhoho rẹsosuọ na . ) ( b ) Die yen a cha fuẹrẹn vwẹ uyono nana ?
AVWANRE yerẹn vwẹ ọke ọgangan .
Ivun miovwo Idẹbono gangan , ọ je “ rhẹrẹ kerẹ okpohrokpo rọ guan , ro guọnọ obo rọ rọ . ”
( 1 Pita 5 : 8 ; Ẹvwọ . 12 : 17 ) Kọyensorọ o rhe gbe ohwo unu - u nẹ idibo rẹ Ọghẹnẹ dede je ro ẹnwan .
O vwo ọke evo rẹ idibo rẹ Jihova rẹ ọke awanre re fuevun , kerẹ Ovie Devid , je vwọ mrẹ “ odjadja . ”
( Une 13 : 2 ) Je karophiyọ nẹ ọyinkọn Pọl ro “ enwan ” rẹ ikoko na eje . ( 2 Kọr .
11 : 28 ) Ẹkẹvuọvo , die yen e se ru siẹrẹ ẹnwan de mu avwanre rọ ?
Ọsẹ avwanre ro vwo ẹguọnọ na vwẹ ukẹcha kẹ idibo rọyen ọke awanre , ọ je chọn avwanre uko nonẹna e se vwo yerin ghene ebẹnbẹn vẹ ẹnwan .
Baibol na vuẹ avwanre nẹ , “ Vwẹ ẹnwan wẹn ejobi vwọ ya , kidie ọye re vwẹ ẹro te we . ”
( 1 Pita 5 : 7 ) Mavọ wo se vwo ru ọyena ?
E jẹ a fuẹrẹn idjerhe ẹne wo se vwo ruo ​ — ẹrhovwo ro nẹ otọ rẹ ubiudu rhe , isese rẹ Baibol e mi ji roro kpahọn , yare ukẹcha rẹ ẹwẹn ọfuanfon rẹ Jihova , je ta ọdavwẹ wẹn kẹ ugbeyan wọ sa vwẹroso .
Ra cha vwọ fuẹrẹn idjerhe ẹne nana , davwẹngba sẹ wọ sa mrẹ owọẹjẹ evo re cha chọn wẹ uko .
Mavọ wo se vwo “ mu oghwa wẹn nyẹ Ọrovwohwo ” ?
Owọẹjẹ ẹsosuọ yen a vwọ nẹrhovwo rhe Jihova .
Wo de hirharoku ebẹnbẹn rọ nẹrhẹ oshọ mu we yẹrẹ rọ nẹrhẹ wọ ro ẹnwan , ta ọdavwẹ wẹn ejobi kẹ Ọsẹ wẹn ro vwo ẹguọnọ na .
Ọbuine Devid da rẹ Jihova : “ Kerhọn rẹ ẹrhovwo mẹ , E Ọghẹnẹ . ”
Ọ da je ta vwẹ une yena : “ Mu oghwa wẹn nyẹ Ọrovwohwo , kọ sẹro wẹ . ”
( Une 55 : ​ 1 , 22 ) Wọ da davwẹngba wẹn eje wọ vwọ rhuẹrẹ ebẹnbẹn na phiyọ nu , ẹrhovwo ro nẹ otọ rẹ ubiudu rhe cha chọn wẹ uko ukperẹ wọ vwọ ro ẹnwan .
Jẹ mavọ yen ẹrhovwo sa vwọ chọn wẹ uko rere ẹnwan vẹ ebẹnbẹn na vwo jẹ uwe emuo rọ ? ​ — Une 94 : ​ 18 , 19 .
Diesorọ ẹrhovwọ vwọ dia obo re ghanre siẹrẹ a da ro ẹnwan ?
Se Filipae 4 : ​ 6 , 7 .
Jihova sa kpahenphiyọ oyare rẹ avwanre rẹ ọkieje .
Vwẹ idjerhe vọ ?
Ọ sa kẹ avwanre ẹwẹn rẹ doe vwo nẹ ẹnwan ro kpokpo ubiudu avwanre na .
Ihwo buebun se gbikun rẹ oborẹ ọnana phia wan vwẹ akpeyeren rayen .
Ukperẹ ẹnwan vẹ udubruvwe , Ọghẹnẹ kẹ ayen ẹwẹn rẹ doe vẹ ufuoma rọ vrẹ ẹruọ rẹ ohworakpọ .
Ọyena je sa phia kẹ wẹ .
Ọtiọyena , “ ufuoma rẹ Ọghẹnẹ ” se phi ebẹnbẹn wo hirharokuẹ eje kparobọ .
Wọ sa vwẹroso uve rẹ Jihova nana : “ Wo jẹ ofu dje we - e , kidie Mẹvwẹ Ọghẹnẹ wẹn ; Me ke wẹ ogangan , Me cha wẹ uko . ” ​ — Aiz .
41 : 10 .
Mavọ yen Baibol na sa vwọ kẹ avwanre ufuoma rẹ ubiudu ?
Idjerhe rivẹ re se vwo vwo ufuoma rẹ ubiudu na yen isese rẹ Baibol na e mi ji roro kpahọn .
Diesorọ ọnana vwọ ghanre ?
Baibol na vwo odjekẹ sansan re sa vwẹ ukẹcha kẹ wẹ vwọ vrabọ ẹnwan , si obọ rọyen kpotọ yẹrẹ yerin ghene .
Karophiyọ nẹ Ota rẹ Ọghẹnẹ kẹ ohwo aghọghọ vẹ ukẹcha kidie eta rẹ aghwanre rẹ Ọmemama na yehẹ evun rọyen .
Wọ vwọ karophiyọ eta rẹ Ọghẹnẹ kẹdẹ kẹdẹ , ji roro kpahen obo wọ sa vwọ reyọ uchebro rọyen vwo ruiruo na , ọnana cha bọn wẹ gan mamọ .
Jihova djerephia nẹ isese rẹ Baibol na sa chọn ohwo uko vwo nene eta nana : “ Goma wo yivwaro gangan ; wọ phariẹ - ẹ . ” ​ — Jos .
1 : ​ 7 - 9 .
Erhuvwu vọ yen eta rẹ Jesu se ru vwẹ oma wẹn ?
A mrẹ eta rẹ ọbọngan rẹ Jesu vwevunrẹ Baibol na .
Eta rẹ uyono rọyen vwẹ omavwerhovwẹn vwọ kẹ ihwo re kerhọ kẹ .
Ihwo buebun brora kidie ọ vwẹ ukẹcha kẹ otu rẹ ẹwẹn bẹn , ọ bọn otu re vwiẹrẹ gan , ọ vwẹ uchebro kẹ otu rẹ ẹwẹn rayen kuọrọnre .
( Se Matiu 11 : ​ 28 - 30 . )
O ru ọdavwẹ rẹ ihwo kẹ ayen .
( Mak 6 : ​ 30 - 32 ) Uve rẹ Jesu na ji djobọte avwanre nonẹna .
Ọ sa bọn avwanre gan kirobo rọ bọn iyinkọn rọyen gan ọke yena .
Ọ diẹ e che nene Jesu dia vwọrẹ ugboma tavwen a ke mrẹ ọnana - a .
Kerẹ Ovie vwẹ odjuvwu , Jesu ọyen ohwo ro gbe arodọnvwẹ rhi te nonẹna .
Ọtiọyena , a da ro ẹnwan , ọ “ sa dia ọchuko ” wẹn , je ‘ chọn wẹ uko vwẹ ọke ro fori . ’
Vwọrẹ uyota , Jesu sa chọn wẹ uko vwo yerin ghene ebẹnbẹn , ọ sa je kẹ wẹ iphiẹrophiyọ vẹ uduefiogbere . ​ — Hib .
2 : ​ 17 , 18 ; 4 : 16 .
Wọ da nokpẹn rẹ ẹwẹn ọfuanfon na , erere vọ yen che te we obọ siẹrẹ Ọghẹnẹ da kpahenphiyọ oyare na ?
Jesu veri nẹ Jihova cha vwẹ ẹwẹn ọfuanfon vwọ kẹ ihwo re nokpẹn rọyen mie .
( Luk 11 : ​ 10 - 13 ) Ọnana yen orọnvwọn rerha , rọ cha chọn wẹ uko mamọ vwo yerin ghene ẹnwan , ọyehẹ omamọ rẹ ẹwẹn ọfuanfon na .
Iruemu nana re se vwo womarẹ ẹwẹn ọfuanfon rẹ Ọghẹnẹ na ghwe dje oka rẹ ohwo Jihova hepha .
( Se Galesha 5 : ​ 22 , 23 ; Kọl .
3 : 10 ) Omamọ rẹ ẹwẹn ọfuanfon na cha chọn wẹ uko vwo vwo omamọ oyerinkugbe vẹ ihwo efa .
Ọtiọyena , ẹdia sansan re sa so ẹnwan jovwo rha cha vwomaphia - a .
E jẹ e roro kpahen oborẹ omamọ rẹ ẹwẹn ọfuanfon na sa vwọ vwẹ ukẹcha kẹ wẹ .
8 - 12 .
Mavọ yen omamọ rẹ ẹwẹn ọfuanfon rẹ Ọghẹnẹ sa vwọ chọn wẹ uko vwọ yerin ghene ẹnwan yẹrẹ vrabọ rọyen ?
“ Ẹguọnọ , aghọghọ , ufuoma . ”
Wo se si ẹnwan kpotọ siẹrẹ wọ da davwẹngba vwo muọghọ kẹ ihwo .
Mavọ ọnana sa vwọ phia ?
Wo vwo dje ẹguọnọ vẹ ọghọ kẹ iniọvo wẹn yen , ku wọ cha kẹnoma kẹ ẹdia sansan re sa so ẹnwan . ​ — Rom 12 : 10 .
“ Ako echiro , ufuefu , uyoyovwi . ”
Wo che toroba omamọ oyerinkugbe siẹrẹ wo de nene uchebro nana : “ Ni arodọvwẹ kẹ ohwohwo , we siẹ ohwo aro - o , vwo ghovwo ohwohwo . ”
( Ẹfe . 4 : 32 ) Wo de ru ọtiọyen , wọ rha cha sa mrẹ ẹdia ro sa so ẹnwa - an .
Vwọba , wo se yerin ghene ẹdia re vwomaphia fikirẹ jẹgba rẹ ohworakpọ .
“ Esegbuyota . ”
Nonẹna , igho vẹ ekuakua rẹ akpeyeren yen ma so ẹnwan kẹ avwanre .
( Isẹ 18 : 11 ) Ọtiọyena , esegbuyota ọgangan e vwo kpahen ẹroevwote rẹ Jihova sa chọn wẹ uko vwo yerin ghene ẹnwan na yẹrẹ vrabọ rọyen .
Vwẹ idjerhe vọ ?
Wọ sa vrabọ ẹnwan ọgangan siẹrẹ wo de nene uchebro rẹ Pọl nana ; “ Jẹn obo ri wo vwori da wẹ ẹro . ”
Ọ da je ta : “ Kidie [ Ọghẹnẹ ] tarọ nure nẹ , Me sa phiẹn wẹ - ẹ eyẹ me sa sen wẹ - ẹ .
Kẹ avwanre sa vwẹ obọ saudu nẹ , Ọrovwohwo hẹ ọchuko mẹ , oshọ gbi mu uvwe - e ; kidie ohwo se ru kẹ vwẹ ? ” ​ — Hib .
13 : ​ 5 , 6 .
“ Dẹndẹn , oma echiro . ”
Vwẹ ẹro roro erere ro che no rhe wo de dje iruemu nana phia .
E cha nẹrhẹ wọ kẹnoma kẹ erọnvwọn re sa so ẹnwan kẹ wẹ , wọ je cha mrẹ erere wo de siomanẹ “ ivuemiovwo kugbe ẹghwọ kugbe ophu kugbe oseghe kugbe ọphọphọvwe . ” ​ — Ẹfe .
4 : 31 .
Vwọrẹ uyota , wọ guọnọ omaevwokpotọ wọ ke sa dia otọ rẹ “ obọ ọgangan rẹ Ọghẹnẹ , ” je vwẹ “ ẹnwan wẹn ejobi vwọ ya . ”
( 1 Pita 5 : ​ 6 , 7 ) Omaevwokpotọ cha nẹrhẹ wọ mrẹ ebruphiyọ rẹ Ọghẹnẹ .
( Maika 6 : 8 ) Wo de vwo ọmrẹvughe rẹ asan rẹ ẹgba wẹn teri vwẹ kẹdia kẹdia eje , ẹnwan rhe che mu we rọ - ọ , kidie wọ cha vwẹroso Ọghẹnẹ .
Die yen Jesu mudiaphiyọ rọ vwọ tanẹ “ ovwan gbe ro ẹnwan ” kakaka - a ?
Vwẹ ọbe rẹ Matiu 6 : 34 ( se ) , Jesu kẹ avwanre uchebro nana : “ Ovwan gbe ro ẹnwan ” kakaka - a .
Ọ sa bẹn re vwo nene uchebro yena .
Die yen uchebro rẹ Jesu nana mudiaphiyọ ?
O muẹro nẹ ọ diẹ ọ tanẹ odibo rẹ Ọghẹnẹ rha cha ro ẹnwan vwẹ akpeyeren kakaka - a ; a je mrẹ oborẹ Devid vẹ Pọl ta kpahen ota nana re .

Ẹkẹvuọvo , Jesu chọn idibo rọyen uko vwọ mrẹ nẹ ẹnwan ọgangan yẹrẹ ọ rẹ okamuka , cha sa rhuẹrẹ ebẹnbẹn phiyọ - ọ .
Ẹdẹ ọvuọvo vwo ebẹnbẹn rọyen , ọtiọyena o rhe fo nẹ Onenikristi vwẹ ẹnwan rẹ obo re wanre yẹrẹ obo re je phia - a vwọba ọ rẹ nonẹ - ẹ .
Mavọ wo se vwo nene uchebro rẹ Jesu na rere wọ sa vwọ vrabọ rẹ ẹnwan ọgangan ?















Phi erọnvwọn re ma ghanre phiyọ ẹdia rẹsosuọ .
FILIPAE 1 : ​ 10 , 11
Ru oborẹ ẹgba wẹn teri .
AGHWOGHWO 7 : 16
Rhuẹrẹ ọke phiyọ vwọ kẹ omaerovwon kẹdẹ kẹdẹ .
MATIU 14 : 23
Riavwerhen rẹ emama rẹ Jihova .
UNE RẸ EJIRO 104 : ​ 24 , 25
Ru erọnvwọn re kẹ wẹ omavwerhovwẹn .
ISẸ 17 : 22
Vwobọ vwẹ ehaẹha ọkieje .
1 TIMOTI 4 : 8
abọ vwerhẹn .
AGHWOGHWO 4 : 6
Mavọ wo se vwo yerin ghene ẹnwan rẹ imwemwu re wanre ?
Umwemwu re ru wanre sa so ẹnwan kẹ ohwo .
Ẹwẹn obrorhiẹn rọyen se kpokpo kpahen obo ro ruru tobọ vwẹ ikpe buebun re wanre .
O vwo ọke ọvo rẹ Ovie Devid vwo no nẹ ‘ orukuruku rọyen hẹ uyovwin rọyen . ’
Ọ da ta : “ Me ra guan vwi fiki rẹ oseghe rọ hẹ udu mẹ . ”
( Une 38 : ​ 3 , 4 , 8 , 18 ) Vwẹ ẹdia nana , die yen ofori nẹ Devid ru ?
Die yen o ruru ? Ọ vwẹroso arodọnvwẹ vẹ evwoghovwo rẹ Jihova .
Ọ da ta vẹ imuẹro ọgangan : “ Ebruba kẹ ohwo ra vwẹ ogbeku rọye rhovwo . ” ​ — Se Une Rẹ Ejiro 32 : ​ 1 - 3 , 5 .
( a ) Diesorọ o vwo fo nẹ wo ro ẹnwan kpahen obo wo rhiẹromrẹ asaọkiephana - a ?
( b ) Owọẹjẹ vọ yen sa chọn wẹ uko vwo yerin ghene ẹnwan ?
( Ni ekpeti na , “ Owọẹjẹ Evo Wo se Vwo si Ẹnwan Kpotọ . ” )
Vwẹ ọke efa , wọ sa ro ẹnwan kpahen obo wo rhiẹromrẹ asaọkiephana .
Kerẹ udje , ọke rẹ Devid vwo si Une Rẹ Ejiro 55 na , arhọ rọyen hẹ ẹdia rẹ imuoshọ .
( Une 55 : ​ 2 - 5 ) Dedena , ọ vwẹ uphẹn kẹ ẹnwan nẹ ọ guọghọ ẹroẹvwọsuọ rọyen kpahen Jihova - a .
Devid nẹrhovwo gangan kpahen ẹdia rọyen na , ọ je riẹn nẹ ofori ọyen ru erọnvwọn evo o se vwo yerin ghene ẹnwan na . ( 2 Sam .
15 : ​ 30 - 34 ) Yono nẹ udje rẹ Devid na .
Ukperẹ ẹnwan na vwo mu we rọ , ru obo ẹgba wẹn muru wo se vwo yerin ghene ẹdia na , rere wọ yanjẹ erọnvwọn vwo vwẹ obọ rẹ Jihova vẹ imuẹro ọgangan .
Idjerhe vọ yen otọ rẹ odẹ rẹ Ọghẹnẹ sa vwọ bọn esegbuyota wẹn gan ?
Onenikristi sa ro ẹnwan okamuka siẹrẹ o de roro gangan kpahen ebẹnbẹn re sa vwomaphia vwẹ obaro na .
Ẹkẹvuọvo , ofori nẹ wo brudu yẹrẹ ro ẹnwan kpahen obo re je phia - a yẹrẹ orọnvwọn rẹ wọ riẹn emu vuọvo kpahe - en .
Diesorọ ?
Kidie ọke buebun erọnvwọn phia kirobo re rorori nẹ e cha phia wa - an .
Vwọba , o vwo ẹdia vuọvo rọ rho nọ Ọghẹnẹ - ẹ , ohwo rẹ wọ sa vwẹ ẹnwan wẹn eje vwọ ya .
Odẹ rọyen mudiaphiyọ “ Ọ ro se ru Kemu Kemu ro Rhere Ẹwẹn . ”
( Eyan . 3 : 14 ) Otọ rẹ odẹ rẹ Ọghẹnẹ kẹ avwanre imuẹro nẹ Ọghẹnẹ vwo ẹgba ro vwo ru kemu kemu ro vwo vwẹ ẹwẹn vwọ kẹ idibo rọyen .
Imuẹro herọ nẹ Ọghẹnẹ sa hwosa kẹ idibo rọyen je chọn ayen uko vwo yerin ghene ẹnwan rẹ ayen rua kpahen obo re wanre , obo rẹ ayen rhiẹromrẹ enẹna , vẹ ọ rọ cha obaro na .
17 , 18 .
Idjerhe vọ yen omamọ otaẹtakuẹgbe sa vwọ chọn wẹ uko vwo yerin ghene ẹnwan ?
Idjerhe rẹne wo se vwo yerin ghene ẹnwan yen wọ vwọ ta ọdavwẹ wẹn kẹ ugbeyan wọ sa vwẹroso .
Ọshare yẹrẹ aye wẹn , ugbeyan rọ kẹrẹ owẹ mamọ , yẹrẹ ọkpako ukoko sa chọn wẹ uko vwo yerin ghene ẹnwan wẹn .
“ Ẹwan ẹruọ rọ hẹ evun rẹ ohwo ghwọrọ ohwo na oma , ẹkẹvuọvo ota esiri nẹrhẹ oma vwerhọn . ”
( Isẹ 12 : 25 ) Otaẹtakuẹgbe rọ nabọ nẹ otọ rẹ ẹwẹn rhe sa chọn ohwo uko vwo vwo ẹruọ rẹ ẹdia rọyen na vẹ obo ro se vwo yerin ghene .
Baibol na da ta : “ Ọvwiroro rha hẹ asa - an emu ejobi ko she chọ , ẹkẹvuọvo ọvwiroro da herọ emu ko she phihọ . ” ​ — Isẹ 15 : 22 .
Jihova je vwẹ ukẹcha kẹ Inenikristi ayen vwo yerin ghene ẹnwan womarẹ uyono ẹra kudughwrẹn kudughwrẹn .
Vwẹ etiyin , wọ cha mrẹ iniọvo ri vwo ọdavwẹ wẹn re je guọnọ bọn wẹ gan . ( Hib .
10 : ​ 24 , 25 ) Ra vwọ bọn “ esegbuyota rẹ ohwohwo ” gan sa kẹ wẹ ẹgba , ọ je sa nẹrhẹ ọ lọhọ wo vwo yerin ghene ẹnwan na . ​ — Rom 1 : 12 .
Diesorọ wọ se vwo vwo imuẹro nẹ oyerinkugbe wẹn vẹ Ọghẹnẹ sa bọn wẹ gan ?
Roro kpahen oborẹ ọkpako ọvo vwẹ Canada vwọ mrẹ ọghanrovwẹ ra vwọ vwẹ ẹnwan vwọ ya Jihova .
Ọyen ohwo rọ vwẹ uchebro kẹ ihwo kugbe oyono vwẹ isikuru ọvo , ewian nana ghwọrọ oma gangan , o ji vwo ebẹnbẹn rẹ ẹnwan .
Mavọ yen oniọvo nana se vwo yerin ghene ẹdia rọyen na ?
Ọ da ta : “ Ma rho , ẹgbaẹdavwọn mi vwo ru oyerinkugbe mẹ vẹ Jihova gan yen kẹ vwẹ ẹgba me guọnọre mi se vwo yerin ghene ẹdia mẹ na .
A guọnọ obicha rẹ igbeyan vẹ iniọvo na mamọ vwẹ ọke rẹ ebẹnbẹn nana .
Mi rhie evun kẹ aye mẹ mamọ .
Ekpako na vẹ oniruo okinriariẹ avwanre je chọn vwẹ uko vwọ vwẹ ẹro abavo vwo ni ẹdia na .
Mi bru idọktọ ra , mi ru ewene vwẹ oborẹ me ghwọrọ ọke mẹ wan , me je rhuẹrẹ ọke phiyọ vwọ kẹ omaerovwon vẹ omaẹsasọ .
Ememerha na , ki mi se sun iroro mẹ .
O de vwo erọnvwọn evo mi se ru - u , ki mi phi ayen phiyọ obọ rẹ Jihova . ”
( a ) Idjerhe vọ a sa vwọ vwẹ ẹnwan avwanre vwọ ya Ọghẹnẹ ?
( b ) Die yen e che yono vwẹ uyono rọ cha na ?
Vwọrẹ ọdjekoko , avwanre rhe mrẹvughe nẹ ọ pha ghanghanre ra vwọ vwẹ ẹnwan avwanre vwọ ya Ọghẹnẹ womarẹ ẹrhovwo ẹnẹ kugbe isese rẹ Baibol na vẹ eroro kpahọn .
Avwanre ji yono kpahen re vwo vwo omamọ rẹ ẹwẹn ọfuanfon na , ra vwọ ta ọdavwẹ avwanre kẹ ugbeyan ra sa vwẹroso , vẹ ukẹcha ra mrẹ vwẹ uyono avwanre .
Uyono rọ vwọ kpahen ọnana che djekpahen oborẹ Jihova vwẹ ukẹcha kẹ avwanre womarẹ iphiẹrophiyọ rẹ osa na . ​ — Hib .
11 : 6 .
“ Ohwo kohwo rọ tanẹ ọye si kẹre Ọghẹnẹ mi segbuyota nẹ ọ herọ nẹ ọye re hwa osa kẹ ayen otu re guọnerọ . ” ​ — HIB .
11 : 6 .
UNE : 85 , 134
Mavọ avwanre se vwo vwo imuẹro nẹ Jihova hwosa kẹ idibo rọyen ?
Idjerhe vọ yen Jihova vwo ku ebruphiyọ ku idibo rọyen rẹ awanre ?
Osaẹhwa vọ yen Jihova vwọ kẹ avwanre ?
1 , 2 . ( a ) Idjerhe vọ yen ẹguọnọ vẹ esegbuyota vwo churobọ si ohwohwo ?
( b ) Enọ vọ yen a cha fuẹrẹn ?
AVWANRE vwo ẹguọnọ rẹ Jihova kidie “ ọye re ka guọnọ avwanre . ”
( 1 Jọn 4 : 19 ) Jihova ku ebruphiyọ rọyen kuẹ idibo rọyen , ọnana idjerhe ọvo o vwo dje ẹguọnọ rọyen phia .
Ẹguọnọ re vwo kpahen Ọghẹnẹ vwo kodophiyọ yen , esegbuyota avwanre kọ je cha ganphiyọ , vẹ imuẹro ọgangan nẹ o herọ , ọ je cha hwosa kẹ ihwo ro vwo ẹguọnọ kpahen . ​ — Se Hibru 11 : 6 .
Jihova , ọyen ohwo rọ hwosa . A riẹnrẹ phiyọ ohwo tiọyen .
E rhe vwo imuẹro kokoroko nẹ Ọghẹnẹ hwosa kẹ ihwo re nabọ guọnọ - ọ , kọyen esegbuyota rẹ avwanre gbare - e kidie “ esegbuyota hẹ iphiẹrohọ rẹ obo ri mu ohwo ẹro . ” ( Hib .
11 : 1 ) Vwọrẹ uyota , esegbuyota churobọ si e vwo vwo imuẹro ọgangan kpahen ive rẹ Ọghẹnẹ .
Ẹkẹvuọvo , erere vọ yen iphiẹrophiyọ rẹ osaẹhwa na sa vwọ kẹ avwanre ?
Idjerhe vọ yen Jihova vwọ hwosa kẹ idibo rọyen vwẹ ọke awanre vẹ ọke nana ?
E jẹ a fuẹrẹn enọ nana .
Uve vọ yehẹ Malakae 3 : 10 ?
Jihova veri nẹ ọyen che bruba kẹ ihwo re fuevun kẹ , ọtiọyena ko durhie avwanre nẹ a davwẹngba e vwo vwo ebruphiyọ rọyen na .
Baibol na da ta : “ Davwe ovwẹ ni , eriyin Ọrovwohwo rẹ otuofovwi na tare ; si mi gbi che rhie evakpo rẹ odjuvwu na phihọ kẹ wẹ ri mi de ku oburhubu rẹ ebruphihọ mẹ kẹ ovwa - an . ” ( Mal .
3 : 10 ) Avwanre de rhiabọreyọ edurhie rẹ Jihova na , kọyen avwanre vwo ẹwẹn rẹ akpẹvwẹ vẹ ọdavwaro .
Diesorọ uve rẹ Jesu rọhẹ Matiu 6 : 33 na vwo mu avwanre ẹro ?
Jesu kẹ idibo rọyen imuẹro na nẹ ayen de phi Uvie na phiyọ ẹdia rẹsosuọ , Ọghẹnẹ che bicha ayen .
( Se Matiu 6 : 33 . )
Uve rẹ Jesu nana mu avwanre ẹro kidie Jihova ọyen ohwo ro ruẹ obo rọ tare .
Jesu riẹnre nẹ ive rẹ Ọghẹnẹ shefia kakaka - a .
( Aiz . 55 : 11 ) Avwanre je riẹn nẹ e de vwo uvi rẹ esegbuyota kpahen Jihova , o che ru uve rọyen nana gba : “ Me sa phiẹn wẹ - ẹ eyẹ me sa sen wẹ - ẹ . ” ( Hib .
13 : 5 ) Uve nana ghwe churobọ si oborẹ Jesu ta kpahen ra vwọ guọnọ Uvie na ẹsosuọ kugbe ọvwata rẹ Ọghẹnẹ .
Jesu djerephia nẹ idibo rọyen cha mrẹ osaẹhwa vwọ kẹ erọnvwọn rẹ ayen vwo ze na ( Ni ẹkorota 5 )
Diesorọ ẹkpahọnphiyọ rẹ Jesu vwọ kẹ Pita na vwọ bọn avwanre gan ?
O vwo ọke ọvo rẹ ọyinkọn Pita vwọ nọ Jesu nẹ , “ Avwanre jẹ emu na ejobi vwo vwo nene uwe re : Kidie avwanre se vwo vwọ ? ”
( Mat . 19 : 27 ) Jesu van ku Pita fikirẹ onọ rọ nọre na - a , ukperẹ ọtiọyen ọ da vuẹ idibo rọyen nẹ ayen vwo osaẹhwa fikirẹ erọnvwọn sansan rẹ ayen vwo ze na .
Iyinkọn re fuevun na vẹ ihwo efa che nene Jesu sun vwẹ odjuvwu .
Ẹkẹvuọvo erere tobọ je herọ enẹna .
Jesu da ta : “ Kohwo kohwo rọ yan jẹ uwevwi , eyẹ imoni rẹ eshare , eyẹ e re eya , eye ọsẹ , eyẹ oni , kugbe emọ eyẹ etọ vwi fiki mẹ , kọ mrẹ erere kpahe uri akuri kugbe arhọ ri bẹdẹ na . ”
( Mat . 19 : 29 ) Ayen cha mrẹ ebruphiyọ gbidiki rọ rho vrẹ kemu kemu rẹ ayen vwo ze .
Esẹ , ini , iniọvo eshare vẹ e rẹ eya , kugbe emọ rẹ avwanre vwori vwẹ ukoko na rho vrẹ kemu kemu re siobọnu fikirẹ Uvie na ?
Diesorọ Jihova vwo ve nẹ ọyen cha hwosa kẹ idibo rọyen ?
Jihova ve kẹ idibo rọyen nẹ ọ cha hwosa kẹ ayen , ọnana sẹro rayen vwẹ ọke rẹ edavwini .
Vwọba ebruphiyọ rẹ ayen riavwerhen asaọkiephana , idibo rẹ Jihova je rhẹro rẹ ebruphiyọ iyoyovwin efa vwẹ obaro na . ( 1 Tim .
4 : 8 ) Imuẹro rẹ avwanre vwori nẹ Jihova cha “ hwa osa kẹ ayen otu re guọnerọ ” na cha chọn avwanre uko vwo mudia gan vwẹ esegbuyota na . ​ — Hib .
11 : 6 .
Idjerhe vọ yen iphiẹrophiyọ vwọ dia ọtan ?
Jesu da ta vwẹ Ota rọ tare vwẹ enu Ugbenu na : “ Ghọghọ re oma vwerhe ovwan , kidie osa rẹ ovwan vwa rhuarho vwẹ obo odjuvwu : kidie ọtiọye e ke kpokpo otu rẹ emraro re karo kẹ ovwan . ” ( Mat .
5 : 12 ) Vwọ vrẹ ihwo ri che kpo odjuvwu , iphiẹrophiyọ rẹ arhọ rẹ bẹdẹ vwẹ otọrakpọ na ghene sa nẹrhẹ ohwo “ ghọghọ ” mamọ .
( Une 37 : 11 ; Luk 18 : 30 ) Te ọ dia odjuvwu yẹrẹ otọrakpọ na , iphiẹrophiyọ avwanre sa dia “ ọtan rẹ avwanre churu erhi rẹ avwanre mu . ”
( Hib . 6 : ​ 17 - 20 ) Kirobo rẹ ọtan yọnrọn ọko ro vwo je bo ghwrẹ siẹrẹ odju de djuẹ , ọtiọyen iphiẹrophiyọ rẹ osa na sa chọn avwanre uko vwo mudia gan vwẹ ẹga rẹ Jihova , e mi ji vwo iroro abavo .
Ọ sa kẹ avwanre ẹgba vwọ chirakon rẹ ebẹnbẹn .
Mavọ yen iphiẹrophiyọ se vwo si ẹnwan kpotọ ?
Iphiẹrophiyọ avwanre se si ẹnwan kpotọ .
Ive rẹ Ọghẹnẹ pha kerẹ uhunvwun ro sivwin ubiudu rọ ro ẹnwan .
Kọyensoro , o vwo fo nẹ e ‘ mu oghwa avwanre nyẹ Jihova , ’ kidie ‘ ọ cha sẹro avwanre ’ !
( Une 55 : 22 ) Avwanre vwo imuẹro kokoroko nẹ ọ sa “ kẹ okẹ ro buru . . . vwẹ emu ejobi rẹ avwanre nọre eyẹ rẹ avwanre roro . ”
( Ẹfe . 3 : 20 ) Di roro , ọ cha kẹ avwanre okẹ ghevweghe - e , “ okẹ ro buru ” !
Mavọ yen avwanre sa vwọ mrẹ ebruphiyọ rẹ Jihova ?
Osa na ki se te avwanre obọ , ofori nẹ e vwo esegbuyota ọgangan kpahen Jihova , e mi ji nene odjekẹ rọyen .
Mosis vuẹ ihwo rẹ Izrẹl nẹ , “ Ọrovwohwo che bruba kẹ ovwan vwẹ evun rẹ otọ rẹ Ọrovwohwo Ọghẹnẹ rẹ ovwan kẹ ovwan nẹ wa dia vwọ riuku na , ẹsiẹ re wa da rhọvwe nyo urhuru rẹ Ọrovwohwo Ọghẹnẹ rẹ ovwan , vwo ru dẹndẹn vwọ yọnrọn urhi nana ri mi ji iji rọye kẹ ovwan nonẹ na .
Kidie Ọrovwohwo Ọghẹnẹ rẹ ovwan che bruba kẹ ovwan , kirobo ro veri kẹ ovwan . ”
( Urhi 15 : ​ 4 - 6 ) Wo vwo imuẹro nẹ Jihova che bruba kẹ wẹ siẹrẹ wọ da fuevun ga ?
O ghini vwo oboresorọ wo vwo imuẹro tiọyen .
10 , 11 .
Idjerhe vọ yen Jihova vwo bruba kẹ Josẹf ?
E si Baibol na ọ vwọ dia erere vwọ kẹ avwanre .
Ọ vọnre vẹ ikuegbe rẹ oborẹ Jihova hwosa kẹ idibo rọyen .
( Rom 15 : 4 ) Josẹf , ọyen ohwo ọvo .
Iniọvo rọyen ruẹro kpahọn , aye rẹ onini rọyen gun efian nyẹ , e de muo phiyọ uwodi .
Ọghẹnẹ vwẹrote ?
Dẹn !
“ Ọrovwohwo vi Josẹf herọ ivun rọye da vwerhọ . . .
Ọrovwohwo vọye herọ ; kemu kemu ro ruru ejobi , Ọrovwohwo da nẹrhẹ oyovwi . ” ( Jẹn .
39 : ​ 21 - 23 ) Vwẹ edavwini rọyen eje , Josẹf hẹrhẹ Ọghẹnẹ rọyen .
Ikpe evo vwo wan nu , Fero de si Josẹf nẹ uwodi , o de vwo mu ẹdia rẹ ohwo rọ vwọ kpahọn vwẹ Ijipt .
( Jẹn . 41 : ​ 1 , 37 - 43 ) Aye rọyen vwo vwiẹ emọ ivẹ vwọ kẹ , “ Josẹf de se odẹ rẹ ọwanra rọye na Manasse , Kidie , ọ tare nẹ , Ọghẹnẹ nẹrhẹ oja mẹ ejobi kugbe uwevwi mẹ chọ ovwẹ ẹro .
Odẹ rẹ ọrivẹ o de se Ifrem , Kidie Ọghẹnẹ ru vwe phihọ ọmiọvwọ vwẹ otọ rẹ ukpokpogho mẹ . ”
( Jẹn . 41 : ​ 51 , 52 ) Josẹf fuevun kẹ Ọghẹnẹ , ọ da mrẹ ebruba ro vwo sivwin arhọ rẹ ihwo rẹ Izrẹl vẹ ihwo rẹ Ijipt .
Ọnana yen ẹkpo na , Josẹf riẹnre nẹ Jihova yen hwosa kẹ , ọyen ji bruba kẹ . ​ — Jẹn .
45 : ​ 5 - 9 .
Mavọ yen Jesu sa vwọ yọnregan vwẹ ẹdia rẹ ọdavwini ?
Jesu Kristi ji nyupho rẹ Ọghẹnẹ dede nẹ o rhiẹromrẹ edavwini sansan , ọ da je mrẹ ebruphiyọ .
Die yen chọn rọ uko vwo chirakon ?
Baibol na tare nẹ ọyen “ ohwo rọ vwi fiki rẹ aghọghọ rọ hẹ obaro kẹ chiri odjadja rẹ [ “ urhe roja , ” NW ] na , ọ davwerhọn rẹ omaẹvuọ na - a . ” ( Hib .
12 : 2 ) Jesu ghene mrẹ aghọghọ kidie o ru odẹ rẹ Ọghẹnẹ fon .
Vwọba , Ọsẹ rọyen rhiabọreyọ , o ji vwo uphẹn rẹ ẹga buebun , enana ebruphiyọ .
Baibol na tare nẹ o “ tidia obọrhe rẹ ekete rẹ Ọghẹnẹ . ”
Baibol na je tanẹ “ Ọghẹnẹ . . . kparọ kpenu gangan o de mu odẹ ro kpenu nọ odẹ kodẹ kẹ . ” ​ — Fil .
2 : 9 .
13 , 14 .
Ẹro vọ yen Jihova vwo ni obo re ru kẹ ?
Avwanre vwo imuẹro nẹ Jihova vwo ọdavwaro kpahen ẹgbaẹdavwọn avwanre eje vwẹ ẹga rọyen .
O vwo ẹruọ rẹ obo re phia siẹrẹ e de vwo aphro yẹrẹ ẹwẹn ivivẹ vwẹ ubiudu avwanre .
O roro kẹ avwanre siẹrẹ ebẹnbẹn rẹ igho , ọga , yẹrẹ iroro de siẹ ẹga avwanre kpotọ .
Avwanre vwo imuẹro kokoroko nẹ Jihova nẹ ọyọnregan rẹ idibo rọyen ghanghanre . ​ — Se Hibru 6 : ​ 10 , 11 .
Karophiyọ nẹ avwanre sa ta ota kẹ Ohwo “ ro nyo ẹrhovwo na ” vẹ imuẹro nẹ ọ cha kpahenphiyọ kẹ avwanre .
( Une 65 : 2 ) “ Ọsẹ re aruẹdon kugbe Ọghẹnẹ rẹ uchebro ” na cha kẹ avwanre ukẹcha rẹ avwanre guọnọre eje , o se ruo womarẹ iniọvo ukoko na . ( 2 Kọr .
1 : 3 ) Omavwerhen Jihova siẹrẹ avwanre de dje erorokẹ phia vwọ kẹ ihwo efa .
“ Ohwo ro ru ẹse kẹ ovwiogbere ruru kẹ Ọrovwohwo na , kọye cha hwa osa rẹ iruo rọye kẹ . ”
( Isẹ 19 : 17 ; Mat . 6 : ​ 3 , 4 ) Kọyensoro , avwanre da vwẹ ukẹcha kẹ ihwo rehẹ ẹdia rẹ ebẹnbẹn , Jihova ni uruemu esiri na kerẹ orọnvwọn re momo vwọ kẹ .
O veri nẹ ọ cha hwa rhivwin .
Ebruphiyọ vọ wọ rhẹro rọyen ?
( Ni uhoho rẹsosuọ na . )
Inenikristi ra vwẹ ẹwẹn ọfuanfon jẹreyọ vwo iphiẹrophiyọ rẹ ayen che vwo rhiabọreyọ “ erhu rẹ uvie rẹ ọvwata na . . . , rẹ Ọrovwohwo na , oguẹdjọ rẹ esiri na , cha vwọ kẹ [ ayen ] vwẹ Ẹdẹ yena . ” ( 2 Tim .
4 : ​ 7 , 8 ) Ẹkẹvuọvo , ọ da dianẹ Ọghẹnẹ rha kẹ wẹ iphiẹrophiyọ yena - a , wọ cha reyọ phiyọ ọghware - e .
Kidiẹ iduduru rẹ “ igodẹ efa ” rẹ Jesu rhẹro rẹ ọke rẹ ayen cha vwọ dia otọrakpọ na bẹdẹ vwẹ iparadaisi .
“ Vwe evun rẹ oyovwe rode kọye ayen da gọlọ . ” ​ — Jọn 10 : 16 ; Une 37 : 11 .
Eta rẹ ọbọngan vọ yehẹ 1 Jọn 3 : ​ 19 , 20 ?
Ọke evo , avwanre se no nẹ avwanre ruẹ emuọvo - o , yẹrẹ e se roro nẹ ẹgbaẹdavwọn avwanre fiemu kẹ Jihova - a .
Avwanre sa tobọ no nẹ avwanre muwan rẹ osa vuọvo - o .
Dedena , e jẹ a karophiyọ nẹ “ Ọghẹnẹ rhonọ udu rẹ avwanre , ọ ke rha je riẹn emu ejobi re . ”
( Se 1 Jọn 3 : ​ 19 , 20 . )
Korọnvwọn korọnvwọn rẹ avwanre ruru vwẹ ẹga rọyen fikirẹ esegbuyota vẹ ẹguọnọ rọhẹ ubiudu avwanre , ọ cha hwosa rọyen o vwobo rọ hanvwe te - e . ​ — Mak 12 : ​ 41 - 44 .
Erhọ yen ebruphiyọ evo rẹ avwanre riavwerhen rọyen asaọkiephana ?
Vwevunrẹ eyeren umwemwu rẹ akpọ rẹ Idẹbono nana , Jihova ji ku ebruphiyọ kuẹ ihwo rọyen .
Ọkieje yen ọ vwọ vwẹ eta rọyen vwọ kẹ avwanre kugbe erọnvwọn buebun re sa bọn avwanre gan . ( Aiz .
54 : 13 ) Kirobo rẹ Jesu veri , Jihova hwosa kẹ avwanre asaọkiephana rọ vwọ kẹ avwanre iniọvo buebun rehẹ akpọneje .
( Mak 10 : ​ 29 , 30 ) Vwọba , ihwo re nabọ guọnọ Ọghẹnẹ je mrẹ ebruphiyọ rẹ ẹwẹn re doe , evunvọnvwẹ , vẹ omavwerhovwẹn . ​ — Fil .
4 : ​ 4 - 7 .
18 , 19 .
Ẹro vọ yen idibo rẹ Jihova vwo nẹ ebruphiyọ ro te ayen obọ ?
Vwẹ akpọneje , idibo rẹ Jihova sa rhọnvwe nẹ ayen ghene mrẹ ebruphiyọ rọyen .
Kerẹ udje , Bianca rọhẹ Germany da ta : “ Jihova chọn vwẹ uko vwẹ ọke rẹ ebẹnbẹn mẹ , o bicha vwẹ , me riẹn obo me sa vwọ kpẹvwẹ - ẹ .
Akpọ nana yanghan ku , o ji vwo iphiẹrophiyọ - ọ .
Ẹkẹvuọvo , mẹ vẹ Jihova wian kuẹgbe , me hẹ obọ rọyen , oshọ vuọvo rhe mu vwe - e .
Kọke kọke me da reyọ orọnvwọn vwo ze fikirẹ ẹga rọyen , me mrẹ ebruphiyọ rọyen asakuẹ ujorin . ”
Gbe rhe nẹ obo re phia kẹ Paula vwẹ Canada , ọ hẹ ẹgbukpe 70 , o se ru emu vuọvo - o fikirẹ osuaso ugbuko rọyen ro shechọ ( spina bifida ) .
Ọ da ta : “ Dede nẹ me sa ya - an , ọ diẹ ọyen o vwo mudiaphiyọ nẹ me cha dobọ rẹ iruo aghwoghwo na ji - i .
Mi vwobọ vwẹ oka rẹ iruo aghwoghwo na sansan kerẹ aghwoghwo rẹ itẹlifonu , vẹ ọ rẹ kpregede .
Mi vwo ọbe ọvo mi si ẹkpo rẹ Baibol vẹ ẹkpo sansan rehẹ ẹbe ukoko na phiyọ , enana kẹ vwẹ ọbọngan , mi se ayen nọke kpọke .
Mi mu odẹ kẹ ọbe na nẹ ‘ Ọbe rẹ Usivwin Mẹ . ’
Avwanre da tẹnrovi ive rẹ Jihova , ọkuọrọn rhe che krotọ - ọ .
Otoro ẹdia me hepha - a , Jihova chọn vwẹ uko ọkieje . ”
Ẹdia wọ hepha sa fẹnẹ ọ rẹ Bianca yẹrẹ ọ rẹ Paula .
Dedena , wo se roro kpahen idjerhe sansan rẹ Jihova vwo bruba kẹ wẹ vẹ ihwo re kẹrẹ owẹ .
Mavọ oyovwin te re vwo roro kpahen oborẹ Jihova brẹba kẹ wẹ enẹna vẹ obo ro ji che bruba kẹ wẹ ọke rọ cha obaro na !
Die yen che te avwanre obọ siẹrẹ a da vwẹ ubiudu avwanre eje vwọ ga Jihova ?
Karophiyọ nẹ ẹrhovwo wẹn “ vwo osa rhuarho . ”
Vwo imuẹro nẹ wo “ vwo se ru ọhọre rẹ Ọghẹnẹ ” na , wo che “ vwo obo ro veri na . ” ( Hib .
10 : ​ 35 , 36 ) Ọtiọyena , e gbe jẹ a bọn esegbuyota avwanre gan , a je vwẹ ubiudu avwanre eje vwọ ga Jihova .
E se ru ọnana , kidie avwanre riẹnre nẹ obọ rẹ Jihova yen osaẹhwa na che nurhe . ​ — Se Kọlose 3 : ​ 23 , 24 .

“ Umwemwu gbi che vwẹ ogangan vwẹ enu ovwan ọfa - a , kidie . . . otọ rẹ ẹserọphẹ ovwan epha . ” ​ — ROM 6 : 14 .
UNE : 2 , 61
Diesorọ a sa vwọ tanẹ ọtanhirhe na ọyen ẹserọphẹ ro nẹ obọ rẹ Ọghẹnẹ rhe ?
Idjerhe vọ yen avwanre se vwo ni oma avwanre kerẹ ihwo ri “ ghwu kẹ umwemwu ” ?
Diesorọ ọdavwaro vwọ kẹ ẹserọphẹ rẹ Ọghẹnẹ vwo mu avwanre vwọ kẹnoma kẹ imwemwu re ghwa ga - an ?
1 , 2 .
Ukẹcha vọ yen Rom 5 : 12 vwọ kẹ Iseri rẹ Jihova ?
VWẸ ẹro roro nẹ wọ guọnọ kere ẹkpo rẹ Baibol rẹ Iseri rẹ Jihova vwo ruiruo mamọ .
Ọbe rẹ Rom 5 : 12 cha dia ọrẹsosuọ ?
Roro kpahen ọke sansan wọ vwọ rionbọ kpo ota nana : “ Kirobo rẹ umwemwu wan oma rẹ ohwo ọvo rhe akpọ rẹ ughwu da wan oma rẹ umwemwu rhe na , ọtiọye na ughwu da hrabọ ro ihwo ejobi fikiridie ihwo ejobi ru umwemwu . ”
A vwẹ ẹkpo rẹ Baibol yena vwo ruiruo abọ buebun vwevunrẹ ọbe re se Die Yen Baibol na Se Yono Avwanre ?
Wọ da vwẹ ọbe nana vwo yono emọ wẹn yẹrẹ ihwo efa , ọkiọvo wo che se Rom 5 : 12 siẹrẹ ovwan de yono kpahen ọhọre rẹ Ọghẹnẹ vwọ kẹ otọrakpọ na , ọtanhirhe na , vẹ obo re phia kẹ ohwo siẹrẹ o de ghwu rehẹ uyovwinrota 3 , 5 , vẹ 6 .
Jẹ , abọ ibro yen wọ vwẹ Rom 5 : 12 vwo roro kpahen oyerinkugbe wẹn vẹ Jihova , iruemu wẹn , kugbe iphiẹrophiyọ wẹn ?
Die yen ofori nẹ avwanre mrẹvughe ?
Ofori nẹ avwanre eje mrẹvughe nẹ avwanre irumwemwu .
E ruẹchọ kẹdẹ kẹdẹ .
Dedena , avwanre vwo imuẹro nẹ Ọghẹnẹ karophiyọ nẹ avwanre ekpẹn , o ji muegbe ro vwo gbe arodọnvwẹ kẹ avwanre .
( Une 103 : ​ 13 , 14 ) Vwẹ ẹrhovwo rẹ udje na , Jesu da yare Ọghẹnẹ : “ Vwẹ imwemwu rẹ avwanre ghovwo avwanre . ”
( Luk 11 : ​ 2 - 4 ) Eriyin na , o rhe fo nẹ imwemwu rẹ Ọghẹnẹ vwo ghovwo avwanre nure kpokpo avwanre ẹwẹ - ẹn .
Dedena , avwanre je sa mrẹ erere siẹrẹ e de roro kpahen idjerhe rẹ Jihova vwo ghovwo avwanre .
4 , 5 . ( a ) Die yen chọn avwanre uko vwo vwo ẹruọ rẹ Rom 5 : 12 ?
( b ) Die yen “ ẹserọphẹ ” re djunute vwẹ Rom 3 : 24 mudiaphiyọ ?
Avwanre mrẹ evuẹ eghanghanre vwo nẹ iyovwinreta re riariẹ eta rẹ Pọl rehẹ Rom 5 : ​ 12 , ma rho vwẹ uyovwin 6 .
Ọnana cha chọn avwanre uko vwo vwo ẹruọ rẹ oborẹ Jihova se vwo ghovwo avwanre .
Vwẹ uyovwin 3 , avwanre de se : “ Kidie ihwo ejobi ru umwemwu . . . , ẹkẹvuọvo ase rẹ avwanre kẹ ọphẹ , vwẹ oma rẹ ẹserọphẹ rẹ ẹtanhirhe rẹ iruo ride ri Jesu Kristi ru kẹ avwanre . ”
( Rom 3 : ​ 23 , 24 ) Die yen Pọl mudiaphiyọ rọ vwọ tanẹ “ ẹserọphẹ ” ?
Kirobo rẹ ọbe ọvo tare , ubiota rẹ Grik rẹ Pọl vwo ruiruo na churobọ si “ ẹse re ruru ọphẹ , a rhẹro rẹ osaẹhwa - a . ”
Avwanre muwan rọye - en .
Ohwo ro yono ẹbe kodo re se John Parkhurst da je ta : “ Ọke buebun a da reyọ [ ubiota rẹ Grik yena ] vwọ ta ota kpahen Ọghẹnẹ vẹ Kristi , o churobọ si ẹse vẹ aroesiri rayen , yẹrẹ uruemu esiri ro mu ayen vwo sivwin ohworakpọ . ”
Ọtiọyena , “ ẹserọphẹ ” re vwo ruiruo vwẹ Baibol na ghwe shephiyọ .
Idjerhe vọ yen Ọghẹnẹ vwo dje uruemu nana phia ?
Kẹ mavọ yen o vwo churobọ si iphiẹrophiyọ wẹn kugbe oyerinkugbe wẹn vẹ Ọghẹnẹ ?
E jẹ a mrẹ ẹkpahọnphiyọ rẹ enọ nana .
Erere vọ yen ihwo sa mrẹ vwo nẹ ẹserọphẹ rẹ Ọghẹnẹ ?
Adam yen “ ohwo ọvo ” na rẹ umwemwu vẹ ughwu wan oma rọyen “ rhe akpọ ” na .
Ọtiọyena , “ fiki rẹ urhi ẹchọ rẹ ohwo ọvo na , ughwu da vwẹ fiki rẹ ohwo ọvo na rhe . ”
Pọl da je vwọba nẹ , a mrẹ “ ẹserọphẹ obuebu [ rẹ Ọghẹnẹ ] . . . vwẹ oma rẹ ohwo ọvo na Jesu Kristi . ”
( Rom 5 : ​ 12 , 15 , 17 ) Ẹserọphẹ yena nẹrhẹ ihworakpọ ejobi mrẹ erere .

“ Ọghọemuo rẹ ohwo ọvo rhe ru ihwo buebu phihọ ọvwata . ”
Ẹserọphẹ rẹ Ọghẹnẹ kọyen sa nẹrhẹ e vwo “ arho ri bẹdẹ vwẹ oma ri Jesu Kristi Ọrovwavwanre . ” ​ — Rom 5 : ​ 19 , 21 .
Diesorọ a sa vwọ tanẹ ọtanhirhe na ọyen ẹserọphẹ re muwan rọye - en ?
Jihova yen vwẹ ẹwẹn robọ rọyen vwo ji Ọmọ rọyen rhe akpọ na rhe tan avwanre hirhe .
Vwọba , ihworakpọ ri jẹgba muwan rẹ oborẹ Ọghẹnẹ vẹ Jesu ruru na - a ; ayen vwọ tan avwanre hirhe a sa vwọ mrẹ evwoghovwo .
Evwoghovwo rẹ imwemwu avwanre vẹ iphiẹrophiyọ rẹ arhọ rẹ bẹdẹ , eyen ẹse re muwan rọye - en .
Ofori nẹ e ni ẹserọphẹ rẹ Ọghẹnẹ nana ghanghanre , o mi ji djobọte akpeyeren avwanre rẹ kẹdẹ kẹdẹ .
Iroro ọchọchọ vọ yen ihwo evo se vwo kpahen umwemwu ?
Umwemwu hẹ oma avwanre kidie avwanre ihwo ri jẹgba ri nẹ uvwiẹ rẹ Adam rhe .
Dedena , ọyen ororochọ mamọ e de roro nẹ a sa gbomavwra umwemwu eruo fikirẹ ẹserọphẹ rẹ Ọghẹnẹ , kerẹ udje ohwo se roro nẹ , ‘ Me da tobọ ru obo re chọre , orọnvwọn rọ dia umwemwu vwẹ obaro rẹ Ọghẹnẹ , o che kpokpo ẹwẹn mẹ - ẹ .
Jihova che vwo ghovwo uvwe . ’
Ọ da ohwo mamọ nẹ Inenikristi evo ji vwo ẹwẹn tiọyen ọke rẹ iyinkọn na vwọ hẹ akpọ .
( Se Jude 4 . )
Ọ sa dianẹ avwanre cha sa ta oka rẹ ota tiọyen phia - a , jẹ e se vwo iroro tiọyen yẹrẹ ihwo sa nẹrhẹ e vwo oka rẹ ẹwẹn tiọyen , ọ me je rhe tan awọ muotọ .
9 , 10 .
Mavọ yen Pọl vẹ ihwo efa sa vwọ vrabọ rẹ umwemwu vẹ ughwu ?
Pọl kanrunumuo nẹ a kẹnoma kẹ iroro nana kare kare , iroro kerẹ , ‘ O , Ọghẹnẹ riẹn ẹdia me hepha .
Ọ cha kpairoro vrẹ imwemwu mẹ . ’
Diesorọ ?
Kidie , kirobo rẹ Pọl tare , Inenikristi “ ghwu kẹ umwemwu ” nure .
( Se Rom 6 : ​ 1 , 2 . )
Diesorọ a sa vwọ tanẹ ayen “ ghwu kẹ umwemwu ” nure , jẹ ayen ji yerẹn vwẹ otọrakpọ na ?
Pọl vẹ ihwo efa vwẹ ọke rọyen je mrẹ erere vwo nẹ ọtanhirhe na .
Ọna yen nẹrhẹ Jihova vwo ghovwo imwemwu rayen , ọ da vwẹ ẹwẹn ọfuanfon na jẹ ayen reyọ , o de ji se ayen emọ rọyen .
Ayen de rhi vwo iphiẹrophiyọ rẹ odjuvwu .
Ayen da yọnregan te oba , ayen che nene Kristi sun vwẹ odjuvwu .
Ẹkẹvuọvo , Pọl tare nẹ ayen “ ghwu kẹ umwemwu ” dede nẹ ayen je ga Ọghẹnẹ vwẹ akpọ na .
Ọ reyọ udje rẹ Jesu vwo ruiruo , ohwo ro ghwuru kerẹ ohworakpọ , a da kparọ kerẹ ohwo rẹ ẹwẹn kpo odjuvwu .
Ughwu rha dia onini rẹ Jesu - u .
Ọtiọyen ọ je hepha kẹ Inenikristi ra jẹreyọ na , ri ni oma rayen nẹ ayen “ ghwu kẹ umwemwu jovwo , ẹkẹvuọvo [ ayen ] da rha rhọ fiki ri Kristi Jesu vwọ kẹ Ọghẹnẹ . ”
( Rom 6 : ​ 9 , 11 ) Ayen rhe yeren akpọ kirobo ri jovwo - o .
Ayen rhe nene urhurusivwe rẹ ugboma raye - en .
Ayen ghwu kẹ oka rẹ akpọ yena nure .
Ọhọ vọ yen a sa vwọ tanẹ avwanre re cha vwẹ akpọ na riuku ji “ ghwu kẹ umwemwu ” nure ?
Kẹ avwanre nonẹna vwo ?
A ke rhe dia Inenikristi , avwanre ru umwemwu ọkieje , ọ sa dianẹ avwanre tobọ riẹn oborẹ imwemwu na bra te vwẹ ẹro rẹ Ọghẹnẹ - ẹ .
Ọtiọyena , a sa tanẹ avwanre “ eviẹn rẹ umwemwu . ”
( Rom 6 : ​ 19 , 20 ) Avwanre da rhe mrẹ uyota na vughe , e de ru ewene vwẹ akpeyeren avwanre , vwomakpahotọ kẹ Ọghẹnẹ , ji bromaphiyame .
Nẹ ọke yena rhe , e de rhi vwo ẹwẹn a vwọ vwẹ “ udu ” avwanre vwo muọghọ kẹ iyono vẹ irhi rẹ Ọghẹnẹ .
Kọyen avwanre “ nẹ obọ rẹ umwemwu nure , ” a rhe dia “ ọviẹn kẹ ọvwata . ”
( Rom 6 : ​ 17 , 18 ) Ọtiọyena ka sa tanẹ avwanre ji “ ghwu kẹ umwemwu ” nure .
Ojẹ vọ yen avwanre ohwo ọvuọvo vwori ?
Asaọkiephana , gba vwẹ eta rẹ Pọl nana vwọ fuẹrẹn oma wẹn : “ We rhe je umwemwu dia ugboma rẹ ovwan ọfa - a , rere ojevwe rẹ ugboma na vwo jẹ ovwan esio ghwro . ”
( Rom 6 : 12 ) Avwanre sa nẹrhẹ “ umwemwu dia ugboma ” avwanre siẹrẹ e de ruẹ kemu kemu rẹ ugboma na vuẹ avwanre nẹ e ru .
Ọ vwọ dianẹ avwanre yen cha “ jẹ ” sẹ umwemwu sun avwanre yẹrẹ o jẹ avwanre esuon na , onọ na kẹ ọna , Die yen avwanre ghene guọnọ vwẹ ubiudu avwanre ?
Nọ oma wẹn : ‘ Ọkiọvo , mi ghwe nene urhurusivwe rẹ ugboma mẹ siẹrẹ ọ da guọnọ nẹ mi ru umwemwu ?
Gbanẹ mi ghwu kẹ umwemwu nure ?
Mi yerẹn akpọ mẹ kẹ Ọghẹnẹ womarẹ Jesu Kristi ? ’
Ẹkpahọnphiyọ rẹ enọ nana cha nẹrhẹ a mrẹ oborẹ ọdavwaro avwanre gan te kpahen ẹserọphẹ rẹ Ọghẹnẹ ra mrẹvughe womarẹ evwoghovwo na .
Die yen kẹ avwanre imuẹro nẹ e se chukoku umwemwu ?
Idibo rẹ Jihova chukoku orharhe “ erere ri te [ ayen ] ” tavwen ayen ke rhe riẹn Ọghẹnẹ , vwo ẹguọnọ kpahọn , je ga .
Akpọ rẹ ayen yerẹn jovwo sa vọn vẹ “ uruemu rẹ omaẹvuọ ” rọ rha nẹrhẹ e brorhiẹn rẹ ughwu hwe ayen .
( Rom 6 : 21 ) Ayen de kurhẹriẹ .
Ọtiọyen ihwo rehẹ Kọrẹnt ruru , rẹ Pọl si ileta rhe .
Evo egọẹdjọ , igberadja , eshare ri duẹ eshare , iji , igbaidi , vẹ erọnvwọn efa tiọyen .
Dedena , e ru ayen “ fon , ” ayen da “ rease . ” ( 1 Kọr .
6 : ​ 9 - 11 ) Ọ sa dianẹ ọtiọyen yen ihwo evo rehẹ ukoko rẹ Rom je hepha jovwo .
Ẹwẹn ọfuanfon de mu Pọl vwo si rhe ayen nẹ , “ Ovwan rha vwẹ oma rẹ ovwan ru iruo rẹ umwemwu - u , ẹkẹvuọvo ovwan ru oma rẹ ovwan fuanfon kẹ Ọghẹnẹ kerẹ ihwo ri vrẹn nẹ ughwu kpo arhọ nure , re ovwan rha vwẹ ekuakua rẹ oma rẹ ovwan ru iruo rẹ ọvwata kẹ Ọghẹnẹ . ”
( Rom 6 : 13 ) Pọl vwo imuẹro nẹ ayen sa dia fuanfon ọkieje vwọrẹ ẹwẹn , rere ayen vwọ mrẹ erere vwo nẹ ẹserọphẹ rẹ Ọghẹnẹ .
14 , 15 .
Die yen a nọ oma avwanre kpahen ra vwọ “ vwẹ udu rẹ [ avwanre ] mu ọghọ ” kẹ Ọghẹnẹ ?
Ọtiọyen ọ je hepha nonẹna .
Ọ sa dianẹ iniọvo evo ji vwo uruemu rẹ iniọvo rehẹ Kọrẹnt vwori jovwo .
Ẹkẹvuọvo ayen de ji kurhẹriẹ .
Ayen siobọnu imwemwu rayen , e de ru ayen “ fon . ”
Ọ da dianẹ ọtiọyen wọ hepha jovwo , mavọ yen wọ hepha vwẹ obaro Ọghẹnẹ enẹna ?
Ọ vwọ dianẹ ẹserọphẹ rẹ Ọghẹnẹ vẹ evwoghovwo herọ asaọkiephana , wo muegbe wọ vwọ kẹnoma kẹ a vwọ ‘ vwẹ oma vwo ruiruo rẹ umwemwu ’ ?
Wo che ‘ ru oma wẹn fuanfon kẹ Ọghẹnẹ kerẹ ohwo ro vrẹn nẹ ughwu kpo arhọ nure ’ ?
E se vwo ru ọtiọyen , ofori nẹ a kẹnoma kẹ a vwọ vwẹ imwemwu egangan vwo ruẹ ẹkuruemu kirobo rẹ ihwo rẹ Kọrẹnt evo ruẹ jovwo .
A guọnọ ọnana a ke sa tanẹ avwanre rhiabọreyọ ẹserọphẹ rẹ Ọghẹnẹ , ‘ umwemwu ji vwo ogangan vwẹ enu rẹ avwanre - e . ’
Ẹkẹvuọvo , avwanre ji muegbe ra vwọ “ vwẹ udu rẹ [ avwanre ] mu ọghọ ” kẹ Ọghẹnẹ , ra vwọ davwẹngba vwọ kẹnoma kẹ imwemwu rẹ ihwo evo ghwe ni nẹ e ganre - e ? ​ — Rom 6 : ​ 14 , 17 .
Mavọ yen avwanre ru riẹn nẹ ra vwọ dia Inenikristi vrẹ a de vwọ kẹnoma kẹ a vwọ vwẹ imwemwu egangan vwo ruẹ ẹkuruemu ?
Roro kpahen obo re phia kẹ ọyinkọn Pọl .
O mu avwanre ẹro nẹ o vwobọ vwẹ imwemwu egangan re djunute vwẹ 1 Kọrẹnt 6 : ​ 9 - 11 na - a .
Dedena , ọ tare nẹ ọyen riabe rẹ umwemwu .
O de si : “ Mẹvwẹ ugboma , ra shẹ kẹ umwemwu .
Mi vwo ẹruọ rẹ uruemu robọ mẹ - ẹ .
Kidie mi ru obo re me guọnọ ru - u , ẹkẹvuọvo obo ri tu vwe oma kọye mi ruẹ . ”
( Rom 7 : ​ 14 , 15 ) Ọnana djerephia nẹ o vwo erọnvwọn efa re dia umwemwu vwọ kẹ Pọl , ro ji nene muabọ .
( Se Rom 7 : ​ 21 - 23 . )
E jẹ a vwẹrokere , a je davwẹngba vwọ “ vwẹ udu rẹ [ avwanre ] mu ọghọ ” kẹ Ọghẹnẹ .
Diesorọ wọ vwọ guọnọ dia ohwo rẹ uyota ?
Kerẹ udje , e jẹ a ta ota kpahen uruemu ra vwọ dia ohwo rẹ uyota .
A guọnọ uruemu nana vwo mie Inenikristi .
( Se Isẹ 14 : 5 ; Ẹfesọs 4 : 25 . )
Idẹbono , ọyehẹ “ ọsẹ rẹ ofian . ”
Ananayas vẹ aye rọyen ghwuru kidie ayen gun efian .
Avwanre vwẹrokere aye - en , e jẹ a kẹnoma kẹ ofian .
( Jọn 8 : 44 ; Iruo 5 : ​ 1 - 11 ) Ọnana ọvo ọyen ohwo vwọ dia ohwo rẹ uyota ?
Ofori nẹ a riẹn avwanre phiyọ ihwo rẹ uyota womarẹ ọdavwaro re vwo kpahen ẹserọphẹ rẹ Ọghẹnẹ .
18 , 19 .
Idjerhe vọ yen a vwọ dia ohwo rẹ uyota vwọ vrẹ a de vwọ kẹnoma kẹ efian eguon ?
Re vwo gun efian mudiaphiyọ re vwo jẹ uyota ẹta .
Jihova guọnọre nẹ a kẹnoma kẹ efian eguon , ọ je guọnọ nẹ e ru vrẹ ọtiọyen .
Ọ vuẹ ihwo rẹ Izrẹl nẹ , “ Ovwan dia fuanfon kidie Mẹvwẹ Ọrovwohwo rẹ Ọghẹnẹ rẹ ovwan na pha fuanfon . ”
Ọ da je vuẹ ayen oborẹ ayen sa vwo dia fuanfon , rọ vwọ tanẹ , “ We cho uji - i , ovwan je phiẹn ohwo - o , ovwan vwọrọ efian kohwo ohwo - o . ”
( Liv . 19 : 2 , 11 ) Ọ da ohwo nẹ , ohwo sa phiẹn ihwo dede nẹ o ghwe gun efia - an .
Avwanre vwo owenvwe ọgangan ra vwọ kẹnoma kẹ efian vẹ ophiẹnvwe ?
( Ni ẹkorota 19 )
Kerẹ udje ohwo sa vuẹ ọga rọyen yẹrẹ ihwo rọ vẹ ọyen gba wiowian nẹ ọyen guọnọ ra mrẹ “ idọktọ ” ọtiọyena , ọ cha fobọ kpo nonẹna yẹrẹ ọ cha rhe iruo odẹ ọ cha na - a .
Ọ sa ghene ra mrẹ “ idọktọ ” kidie ọ de guọnọ reyọ ihunvwun mie , yẹrẹ ọ de guọnọ hwosa rọ rere .
Ọdavwẹ rọyen dẹn , ọ guọnọ kpo oyan ọvo , yẹrẹ ọ vẹ orua rọyen guọnọ kpo akpọẹriọ .
Umuyota ghini hẹ ota yena rọ vwọ tanẹ ọ guọnọ ‘ ra mrẹ idọktọ , ’ jẹ a sa tanẹ ohwo yena ghini ohwo rẹ uyota ?
Ọ diẹ ọ phiẹn ihwo na ?
Wọ sa riẹn ẹdia efa rọ sa nẹrhẹ ohwo vwẹ arogba rọyen vwọ phiẹn ihwo .
Ọkiọvo ihwo ru ọnana ayen sa vwọ vrabọ rẹ ojaẹriọ yẹrẹ vwo phi ohwo iwayo .
Ọ da tobọ dianẹ ohwo na gun efian dẹ - ẹn , kẹ urhi rẹ Ọghẹnẹ rọ tare nẹ , “ ovwan je phiẹn ohwo - o ” vwo ?
Gbe ji roro kpahen ọbe rẹ Rom 6 : ​ 19 , rọ tare nẹ , “ Ovwan gba vwẹ oma rẹ ovwan kẹ ọvwata vẹ ẹfuọn . ”
20 , 21 .
Die yen ẹserọphẹ rẹ Ọghẹnẹ ji mu avwanre vwo ru ?
Obo ra ta na kẹ ọna , ọdavwaro re che vwo kpahen ẹserọphẹ rẹ Ọghẹnẹ vrẹ a vwọ kẹnoma kẹ igberadja , idi - ẹda vroma , yẹrẹ iruemu efa rẹ ihwo evo ruru vwẹ Kọrẹnt .
Re vwo rhiabọreyọ ẹserọphẹ rẹ Ọghẹnẹ vrẹ a de vwọ kẹnoma kẹ ọfanrhiẹn , o ji churobọ si ra vwọ họnra vwọsua urhurusivwe re vwo ni orharhe rẹ ughe .
Ra vwọ vwẹ oma rẹ avwanre vwọ kẹ ọvwata cha nẹrhẹ avwanre kẹnoma kẹ idi - ẹda vroma , ọ je cha nẹrhẹ e jẹ udi ẹda te asan rọ da joma mu avwanre .
Ọ guọnọ ẹgbaẹdavwọn a ke sa họnre vwọso uruemu ọbrabra tiọyena ; dedena , e se phi kparobọ vwẹ ohọnre na .
E jẹ a kẹnoma kẹ imwemwu egangan vẹ e re ghwa ga - an .
E che se ghwe ru ọnana gbagba - a .
Dedena , e jẹ a davwẹngba avwanre eje kerẹ Pọl .
Ọ da vuẹ iniọvo rọyen : “ We rhe je umwemwu dia ugboma rẹ ovwan ọfa - a , rere ojevwe rẹ ugboma na vwo jẹ ovwan esio ghwro . ”
( Rom 6 : 12 ; 7 : ​ 18 - 20 ) Siẹrẹ avwanre da họnre vwọso kumwemwu kumwemwu , kọyen avwanre dje ọdavwaro phia kpahen ẹserọphẹ rẹ Ọghẹnẹ womarẹ Kristi .
Die yen hẹrhẹ ihwo ri dje ọdavwaro phia kpahen ẹserọphẹ rẹ Ọghẹnẹ ?
Ọghẹnẹ vwẹ imwemwu avwanre vwo ghovwo avwanre nure , o ji che vwo ghovwo avwanre kọke kọke fikirẹ ẹserọphẹ rọyen .
E jẹ e dje ọdavwaro phia , a kẹnoma kẹ oborẹ ihwo se nẹ imwemwu itete .
Pọl kanrunumu ọsa rọ hẹrhẹ avwanre , rọ vwọ ta : “ Asakiephana re vwo si ovwan nẹ ọviẹn rẹ umwemwu nu na rẹ ovwan rha rhe vwọ dia ọviẹn rẹ Ọghẹnẹ na , osa rẹ ovwan kẹ orufuọn , oba rọye kẹ arhọ ri bẹdẹ . ” ​ — Rom 6 : 22 .

Otu ri nenesi rẹ [ “ ẹwẹn , ” NW ] na iruo rẹ [ “ ẹwẹn , ” NW ] na kọye ayen ruẹ rhe . ” ​ — ROM 8 : 5 .
UNE : 57 , 52
Diesorọ ọ vwọ dianẹ a sa mrẹ erere vwo nẹ ọbe rẹ Rom uyovwin 8 , owenẹ e chẹ kpo odjuvwu yẹrẹ a cha dia otọrakpọ na ?
Idjerhe vọ yen Onenikristi se vwo ‘ ruiruo rẹ ugboma ’ ?
Die yen o mudiaphiyọ e vwo ruiruo rẹ ẹwẹn ?
1 , 2 .
Diesorọ ọbe rẹ Rom uyovwin 8 na vwo shekpahen ihwo ra jẹreyọ na mamọ ?
VWỌ kpahen ẹkarophiyọ rẹ ughwu rẹ Jesu re ruẹ kukpe kukpe na , wo se ọbe rẹ Rom 8 : ​ 15 - 17 dẹvure ?
Ọkiọvo wo sere re .
Ẹkpo yena djekpahen oborẹ Inenikristi vwọ riẹn nẹ a jẹ ayen reyọ ; ẹwẹn ọfuanfon na yen se oseri vẹ ẹwẹn rayen .
Owọ rẹsosuọ rẹ uyovwin yena ji djunute “ otu re herọ vwẹ evun ri Jesu Kristi . ”
Ọtiọyena , ihwo ra jẹreyọ na ọvo kọyen ọbe rẹ Rom uyovwin 8 na shekpahen ?
Gbanẹ o ji shekpahen Inenikristi ri vwo iphiẹrophiyọ ayen vwọ dia otọrakpọ na ?
Inenikristi ra jẹreyọ na yen uyovwin 8 na me shekpahen .
Ayen rhiabọreyọ “ [ “ ẹwẹn na , ” NW ] ” kerẹ ihwo re “ hẹrhẹ ọke ra cha vwọ vwẹ [ ayen ] ru emọ , kọye hẹ ẹtanhirhe rẹ ugboma ” rayen .
( Rom 8 : 23 ) Iphiẹrophiyọ rayen ọyen ayen vwọ dia emọ rẹ Ọghẹnẹ vwẹ odjuvwu .
Ayen se vwo iphiẹrophiyọ nana kidie e bru ayen phiyame nure , Ọghẹnẹ ji vwo imwemwu rayen ghovwo ayen womarẹ ọtanhirhe na , o de ji se ayen evwata kidie ayen rhe dia emọ rọyen re . ​ — Rom 3 : ​ 23 - 26 ; 4 : 25 ; 8 : 30 .
Diesorọ a vwọ tanẹ Rom uyovwin 8 ji shekpahen ihwo ri vwo iphiẹrophiyọ ayen vwọ dia otọrakpọ na ?
Dedena , ọbe rẹ Rom uyovwin 8 na ji shekpahen ihwo ri vwo iphiẹrophiyọ ayen vwọ dia otọrakpọ na kidie Ọghẹnẹ ji ni ayen kerẹ evwata .
A mrẹ odjephia rẹ ọnana vwẹ eta rẹ Pọl siri tavwen a ke mrẹ uyovwin 8 na .
Vwẹ uyovwin 4 , ọ ta ota kpahen Ebraham .
Ọshare yena rọ vọnre vẹ esegbuyota na ghwuru tavwen Jihova ke vwẹ Urhi na vwọ kẹ emọ rẹ Izrẹl , ọke grogron je wanvrẹ tavwen Jesu ke rhe akpọ na rhi ghwu kẹ avwanre .
Ẹkẹvuọvo , Jihova jokaphiyọ esegbuyota rẹ Ebraham , o de kere phiyọ ọvwata .
( Se Rom 4 : ​ 20 - 22 . )
Jihova je sa vwẹ ẹro tiọyen vwo ni Onenikristi rọ fuevun nonẹna ro vwo iphiẹrophiyọ rọ vwọ dia akpọ na bẹdẹ .
Vwo nene ọhọ yena , ayen sa mrẹ erere nẹ uchebro rọhẹ Rom uyovwin 8 ra vwọ kẹ evwata na .
Onọ vọ yen Rom 8 : 21 mu avwanre vwo roro kpahen ?
Vwẹ Rom 8 : ​ 21 , a kẹ avwanre imuẹro kokoroko nẹ akpọ kpokpọ na che jẹ ẹcha - a .
Ẹkpo yena veri nẹ “ a cha rhan emama na nẹ ọviẹn vẹ egbo ko che vwo urinrin rẹ egbemọphẹ rẹ emọ rẹ Ọghẹnẹ . ”
Obọ rẹ avwanre kọyen owian re vwo te akpọ yena hepha , a sa vwọ mrẹ erere yena .
Wo vwo imuẹro na nẹ wo che te ?
Ọbe rẹ Rom uyovwin 8 na vwo uchebro rọ sa chọn wẹ uko .
Ota ọghanghanre vọ yen Pọl ta ota kpahen vwẹ Rom 8 : ​ 4 - 13 ?
Se Rom 8 : ​ 4 - 13 .
Uyovwin 8 rẹ ọbe rẹ Rom na phi ofẹnẹ phiyọ ihwo ri “ nene iruo rẹ ugboma ” na vẹ ihwo ri “ nene [ “ ẹwẹn , ” NW ] na . ”
Ihwo evo se roro nẹ ota nana shekpahen ofẹnẹ rẹ ihwo rehẹ ukoko na vẹ e re herọ - ọ yẹrẹ ofẹnẹ rẹ Inenikristi vẹ i ri jẹ Inenikristi ẹdia .
Ẹkẹvuọvo , Pọl si eta nana vwo rhe ayen “ ejobi rẹ evun rẹ ayen vwerhe Ọghẹnẹ vwi Rom , re seri ne rhe dia irherẹn . ”
( Rom 1 : 7 ) Ọtiọyena , Pọl si kpahen ofẹnẹ rẹ Inenikristi ri nenesi rẹ ugboma vẹ i ri nenesi rẹ ẹwẹn na .
Die yen ofẹnẹ na ?
6 , 7 . ( a ) Idjerhe sansan vọ yen a vwẹ ubiota na “ ugboma ” vwo ruiruo vwẹ Baibol na ?
( b ) Die yen “ ugboma ” rẹ Pọl vwo ruiruo vwẹ Rom 8 : ​ 4 - 13 na mudiaphiyọ ?
E jẹ a ka fuẹrẹn ubiota na , “ ugboma . ”
Die yen Pọl ta ota kpahan ?
Baibol na vwẹ ubiota nana vwo ruiruo vwẹ idjerhe sansan .
Ọkiọvo , o shekpahen ohọroma rẹ ohworakpọ na .
( Rom 2 : 28 ; 1 Kọr .
15 : ​ 39 , 50 ) O se ji mudiaphiyọ orua yẹrẹ iniọvo .
E vwiẹ Jesu “ vwẹ orua ri Devid vwẹ ọ rẹ ugboma , ” Pọl ji ni ihwo rẹ Ju na kerẹ “ imoni ” vwọrẹ ugboma . ​ — Rom 1 : 3 ; 9 : 3 .
Ẹkẹvuọvo , oborẹ Pọl siri vwẹ uyovwin 7 chọn avwanre uko vwọ riẹn “ ugboma ” rọ ta ota kpahen vwẹ Rom 8 : ​ 4 - 13 na .
O churu uruemu ra “ vwọ dia vwẹ ugboma na ” si “ ọmeme rẹ umwemwu ọbrabra ” ro ruiruo “ vwẹ oma [ rayen ] . ”
( Rom 7 : 5 ) Ọnana nẹrhẹ e vwo ẹruọ rẹ ota na , “ otu ri nenesi rẹ ugboma na , ” rẹ Pọl tare nẹ e vwẹ “ iroro [ rayen ] kpahe ugboma . ”
Ọ ta ota kpahen ihwo rẹ urhurusivwe rẹ ugboma suẹn fikirẹ jẹgba .
Buebun rayen ruẹ nene urhurusivwe rẹ oma rayen , ọ sa dia ọfanrhiẹn yẹrẹ orọnvwọn ọfa .
Diesorọ orhọ - esio ro shekpahen re vwo “ nenesi rẹ ugboma na ” vwọ ghanre tobọ vwọ kẹ e ra jẹreyọ na ?
Ẹkẹvuọvo , diesorọ Pọl vwo si ihwo ra jẹreyọ na orhọ kpahen imuosho re vwo “ nenesi rẹ ugboma na ” ?
Inenikristi rẹ Ọghẹnẹ rhiabọreyọ kerẹ igbeyan rọyen ji se hirharoku imuoshọ tiọyen nonẹna ?
Vwọrẹ uyota , kohwo kohwo rọ dia Onenikristi se shero ufi nana .
Kerẹ udje , Pọl siri nẹ evo usun rẹ iniọvo na vwẹ Rom , rhe dia eviẹn kẹ “ urhuru sivwe rẹ oma rayen , ” urhurusivwe nana sa dia ọ rẹ ọfanrhiẹn , emuọre , udi - ẹda , yẹrẹ erọnvwọn efa .
Evo dede tobọ “ phiẹn igbori kugbe ihwo ughẹnghẹn . ”
( Rom 16 : ​ 17 , 18 ; Fil .
3 : ​ 18 , 19 ; Jude 4 , 8 , 12 ) Je karophiyọ nẹ , o vwo ọke ọvo rẹ oniọvo ọvo vwẹ Kọrẹnt vwo “ duẹ aye rẹ ọsẹ rọye . ”
( 1 Kọr .
5 : 1 ) Ọna kọyensorọ Ọghẹnẹ vwọ womarẹ Pọl vwẹ orhọ - esio kẹ Inenikristi kpahen e vwo muẹ “ iroro kpahe ugboma . ” ​ — Rom 8 : ​ 5 , 6 .
Die yen orhọ - esio rọhẹ Rom 8 : 6 na mudiaphiyọ - ọ ?
A je guọnọ orhọ - esio yena nonẹna .
Onenikristi se mu ẹwẹn rọyen kpahen erọnvwọn rẹ ugboma na ọ da tobọ dianẹ ọ ga Ọghẹnẹ krẹre .
Ọ diẹ Onenikristi rọ vwẹ ọkiọvo vwo roro kpahen emuọre , iruo , omaerovwon , yẹrẹ omavwerhovwẹn rẹ orọnvwe , yen a ta ota kpahan na - a .
Eyena ẹbẹre ọvo rẹ akpeyeren rẹ odibo rẹ Ọghẹnẹ se roro kpahen .
Jesu riavwerhen rẹ emu , ọ je ghẹrẹ ihwo .
O rovwonma .
Pọl ji si kpahen urhurusivwe rẹ orọnvwe rọ dia ọ rẹ abavo .
Eta wẹn djephia nẹ wo mu iroro wẹn kpahen ẹwẹn gbanẹ ugboma ?
( Ni ẹkoreta 10 , 11 )
Vwẹ Rom 8 : ​ 5 , 6 , die yen o mudiaphiyọ re vwo mu “ iroro kpahe ” orọnvwọn ?
Die kọyen o mudiaphiyọ ra vwọ “ vwẹ iroro kpahe ugboma ” ?
Ubiota rẹ Grik rẹ Pọl vwo ruiruo na mudiaphiyọ “ re vwo mu ẹwẹn vẹ ubiudu ohwo kpahen orọnvwọn , ra vwọ vwẹ ẹgba rẹ iroro vwọ nabọ roro kpahen orọnvwọn kokodo . ”
Ihwo ri nenesi rẹ ugboma na phi oma phiyotọ kẹ jẹgba rọhẹ oma rayen nẹ o sun ayen .
Ohwo ọvo ro yono ọbe kodo vwọ ta ota kpahen Rom 8 : ​ 5 , ọ da ta : “ Ayen muẹ ẹwẹn kpahen erọnvwọn rẹ ugboma na , ayen vwo ọdavwẹ okokodo kpahọn je ta ota kpahọn ọkieje , ayen vwobọ vwọ ji tito ọkieje . ”
Erọnvwọn vọ yen e roro kpahen siẹrẹ a da nọ oma avwanre nẹ , ‘ Die yen me ma tẹnrovi vwẹ akpeyeren ? ’
Ofori nẹ iniọvo rehẹ Rom na nabọ fuẹrẹn oborẹ ayen ghene tẹnrovi vwẹ akpeyeren .
“ Iruo rẹ ugboma na ” ọyen suẹn akpọ rayen yẹrẹ ọyen ayen mu akpọ rayen kpahen ?
O ji fo nẹ avwanre roro kpahen ẹdia nana nonẹna .
Die yen ma dia ọdavwẹ rẹ avwanre , die yen eta rẹ avwanre djephia ?
Die yen avwanre ghene vwọ tua kẹdẹ kẹdẹ ?
Evo sa mrẹvughe nẹ ayen mu ẹwẹn kpahen oka rẹ udi sansan rẹ ayen da , erọnvwọn ri vwo erhuvwu rẹ ayen vwọ rhuẹrẹ uwevwin rayen , iwun kpokpọ , ekiẹchuọ ride , oyan rẹ akpọẹriọ , vẹ erọnvwọn tiọyen .
Erọnvwọn yena ghwa chọ komobọ - ọ ; eyen ẹbẹre ọvo rẹ akpeyeren .
Kerẹ udje , o vwo ọke ọvo Jesu vwo wene ame kpo udi , Pọl je vuẹ Timoti nẹ ọ “ da umu udi . ”
( 1 Tim . 5 : 23 ; Jọn 2 : ​ 3 - 11 ) Ẹkẹvuọvo , Jesu vẹ Pọl ke “ ta ota kpahọn ọkieje , yẹrẹ vwobọ ” vwẹ udi - ẹda ọkieje ?
O si ayen urhuru ọkieje , te ẹdia rẹ ayen da ‘ ta ota kpahọn ọkieje ’ ?
Ẹjo .
Kẹ avwanre vwo ?
Die yen avwanre tẹnroviẹ vwẹ akpeyeren ?
12 , 13 .
Diesorọ oborẹ avwanre iroro kpahan vwọ ghanre mamọ ?
A guọnọ omaẹfuẹrẹn .
Diesorọ ?
Pọl tare nẹ a da “ vwẹ iroro kpahe ugboma kẹ ughwu . ”
( Rom 8 : 6 ) Ọnana okpota ; oyerinkugbe avwanre vẹ Jihova cha va avwanre abọ enẹna , oghwọrọ je hẹrhẹ ohwo tiọyena .
Dedena , ọ diẹ ọnana mudiaphiyọ nẹ ohwo ro ‘ mu ẹwẹn kpahen ugboma na ’ ko ghwe ghwu siẹvuọvo - o .
E ji se ru ewene .
Vwẹ ẹro roro ọvwọfanrhiẹn rẹ ọshare na rọhẹ Kọrẹnt rọ vwọ tua “ ugboma ” na , a da djẹ nẹ ukoko .
Ẹkẹvuọvo , o kurhẹriẹ .
O siomanu iruo rẹ ugboma na o de ru obo ri yoma . ​ — 2 Kọr .
2 : ​ 6 - 8 .
Ohwo tiọyena de se kurhẹriẹ , kọyen Onenikristi nonẹna ji se kurhẹriẹ , ma rho ọ da dianẹ umwemwu rọyen họhọ te ọ rẹ ọshare rẹ Kọrẹnt na - a .
Ofori nẹ orhọ - esio rẹ Pọl vwọphia kpahen obo re cha phia kẹ ohwo ro ‘ mu ẹwẹn rọyen kpahen ugboma ’ na dia orọnvwọn ro mu avwanre vwo ru ewene ra guọnọre !
14 , 15 . ( a ) Die yen ofori nẹ e mu iroro avwanre kpahen ?
( b ) Die yen a vwọ “ vwẹ iroro kpahe [ “ ẹwẹn , ” NW ] ” na mudiaphiyọ - ọ ?
Ọyinkọn Pọl vwọ kẹ avwanre orhọ - esio kpahen ra vwọ “ vwẹ iroro kpahe ugboma ” nu , ọ da ta ota rẹ ọbọngan nana : Ra vwọ “ vwẹ iroro kpahe [ “ ẹwẹn , ” NW ] hẹ arhọ vẹ ufuoma . ”
Arhọ vẹ ufuoma ghini osa rọ pha rhuarho dẹn !
Mavọ avwanre sa vwọ mrẹ erere nana ?
Ra vwọ “ vwẹ iroro kpahe [ “ ẹwẹn , ” NW ] ” na , ọ diẹ o mudiaphiyọ nẹ ohwo kọ cha dia amakashe - e .
Ọ diẹ o ji mudiaphiyọ nẹ Baibol na ọvo , vẹ ẹguọnọ ro vwo kpahen Ọghẹnẹ kugbe iphiẹrophiyọ rọyen kọyen o che roro je ta ota kpahen ọkieje - e .
Karophiyọ nẹ Pọl vẹ idibo rẹ Ọghẹnẹ efa vwẹ ẹgbukpe ujorin ẹsosuọ je riavwerhen rẹ akpeyeren kerẹ ihwo efa .
Ayen re emu je da udi .
Buebun rọvwọnre je riavwerhen rẹ akpeyeren rẹ orua , ayen wiowian vwọ ghẹrẹ oma rayen . ​ — Mak 6 : 3 ; 1 Tẹsa .
2 : 9 .
Dede nẹ Pọl ji vwobọ vwẹ ẹdia rẹ akpeyeren sansan , die ọyen ọ tẹnrovi ?
Dedena , idibo rẹ Ọghẹnẹ yena mu ẹwẹn rayen eje kpahen ẹdia rẹ akpeyeren sansan tiọyena - a .
Baibol na vwọ vuẹ avwanre nẹ Pọl ohwo ro rhuon ibọkpọ nu , ọ da je vuẹ avwanre obo ro mu akpọ rọyen kpahen : Ọkeneje yen o vwo nenesi rẹ iruo aghwoghwo na kugbe eyono .
( Se Iruo Rẹ Iyinkọn Na 18 : ​ 2 - 4 ; 20 : ​ 20 , 21 , 34 , 35 . )
Iruo yena yen ọ je vuẹ iniọvo rọyen rehẹ Rom nẹ ayen ru .
Aphro herọ - ọ , Pọl mu akpeyeren rọyen kpahen ẹga rẹ Jihova .
Ofori nẹ ihwo rẹ Rom na vwẹrokere , ọtiọyen ji te avwanre nonẹna . ​ — Rom 15 : ​ 15 , 16 .
E de ‘ mu iroro avwanre kpahen ẹwẹn na , ’ oka rẹ akpọ vọ yen e che yerin ?
Erere vọ yen che te avwanre obọ siẹrẹ e de mu iroro kpahen ẹwẹn ?
Rom 8 : 6 kpahen phiyọ phephẹn : Ra vwọ “ vwẹ iroro kpahe [ “ ẹwẹn , ” NW ] hẹ arhọ vẹ ufuoma . ”
Ọnana mudiaphiyọ nẹ a vwẹ uphẹn kẹ ẹwẹn ọfuanfon rẹ Ọghẹnẹ nẹ o sun iroro avwanre rere ọ vẹ iroro rẹ Ọghẹnẹ vwọ rhọnvwephiyọ ohwohwo .
E de mu iroro kpahen [ “ ẹwẹn , ” NW ] na , imuẹro herọ nẹ avwanre che yeren omamọ akpọ enẹna .
Ukuotọ rọyen kẹ arhọ rẹ bẹdẹ , owenẹ vwẹ odjuvwu yẹrẹ vwẹ otọrakpọ na .
Idjerhe vọ yen a vwọ “ vwẹ iroro kpahe [ “ ẹwẹn , ” NW ] ” na vwọ kẹ ohwo ufuoma ?
E jẹ e roro kpahen imuẹro nana ; ra vwọ “ vwẹ iroro kpahe [ “ ẹwẹn , ” NW ] hẹ . . . ufuoma . ”
Ihwo buebun guọnọ ufuoma nonẹna .
Ayen vwọ djẹ guọnọ kpakpa na , jẹ avwanre riavwerhen rọyen .
Orọnvwọn ọvo rọ sa nẹrhẹ e vwo ufuoma tiọyen yen ẹgbaẹdavwọn re vwo nene orua avwanre vẹ iniọvo rẹ ukoko na yerin vwọrẹ ufuoma .
Ofori ra vwọ mrẹvughe nẹ avwanre eje gbare - e .
Fikirẹ ọnana , ebẹnbẹn sa vwomaphia , ọ da phia , e jẹ e nene uchebro rẹ Jesu nana : “ Wọ vẹ omoni wẹ na rhuẹrẹ kugbe . ” ( Mat .
5 : 24 ) Ọnana sa dia lọlọhọ siẹrẹ a da karophiyọ nẹ ohwo rivẹ na je ga “ Ọghẹnẹ rẹ ufuoma ” na . ​ — Rom 15 : 33 ; 16 : 20 .
Ufuoma rẹ oghẹresan vọ yen a cha mrẹ siẹre e de mu iroro kpahen ẹwẹn ?
O ji vwo ufuoma ọfa ra mrẹ vwo dje - e .
A da “ vwẹ iroro kpahe [ “ ẹwẹn , ” NW ] ” na , e che vwo ufuoma vẹ Ọmemama na .
Aizaya si eta evo ri rugba vwẹ ọke rọyen , ri ji tobọ vwo orugba rọ ma rho vwẹ ọke avwanre nana : “ Wọ [ Jihova ] sa sẹro rọye vwẹ omamọ rẹ ufuoma , ohwo rọ vwẹ udu rọye kpahe owẹ . fikiridie ọ vwẹ ẹro so owẹ . ” ​ — Aiz . 26 : 3 ; se Rom 5 : 1 .
Diesorọ ota rọhẹ Rom uyovwin 8 na vwọ kẹ wẹ omavwerhovwẹn ?
Ọtiọyena , owenẹ avwanre che kpo odjuvwu yẹrẹ a cha dia otọrakpọ na , ota rọhẹ ọbe rẹ Rom uyovwin 8 na shekpahen avwanre .
Oma vwerhen avwanre ra vwọ kẹ avwanre uchebro nẹ a vwẹ uphẹn kẹ “ ugboma ” na nẹ o sun avwanre - e !
Ukperẹ ọtiọyen , aghwanre herọ e de ru nene ota rọ vọnre vẹ imuẹro nana : Ra vwọ “ vwẹ iroro kpahe [ “ ẹwẹn , ” NW ] hẹ arhọ vẹ ufuoma . ”
Erere ro che te avwanre obọ yen arhọ rẹ bẹdẹ , kidie Pọl siri nẹ , “ Osa rẹ umwemwu hẹ ughwu , ẹkẹvuọvo ẹserọphẹ rẹ Ọghẹnẹ na ọye hẹ arhọ ri bẹdẹ vwẹ evun ri Jesu Kristi Ọrovwavwanre . ” ​ — Rom 6 : 23 .
Toñi hworo ẹchẹ rẹ aye ọvo rọhẹ omarẹ ẹgbukpe 50 .
Ọyen yen vwẹrote oni rẹ aye na rọ dia ọmare .
Aye na da hanrhe Toñi mamọ kidie ọ fobọ rhe vwẹrote oni rọye - en .
Jẹ ọke rẹ Toñi vwọ rhe na yen ọke ayen rhọnvwephiyọ .
Dedena , Toñi de yovwunu kẹ aye na . TOÑI vwọ rhoma rhe vwẹ ọke ọfa , aye na da je van kuo .
Die kọyen o ji ru ?
Toñi da ta : “ Ẹdia na bẹnre mamọ , ọ de hanrhe ovwẹ ekueku . ”
Dedena , Toñi je rhoma yovwunu kẹ aye na ọ da vuẹ nẹ ọyen vwo ẹruọ rẹ ebẹnbẹn aye na hirharoku .
Ọ da dianẹ wẹ yehẹ Toñi , die wo rhe ru ?
Wo che dje uruemu rẹ dẹndẹn tiọyena phia ?
Wọ cha mrẹ bẹnbẹn wo vwo sun ophu wẹn ?
Vwọrẹ uyota , ọ sa ghene bẹn re vwo sun oma ohwo vwẹ ẹdia re djisẹ rọyen na .
Ophu de mu avwanre , a sa ghene mrẹ bẹnbẹn re vwo dje uruemu rẹ dẹndẹn phia .
Ẹkẹvuọvo , Baibol na vuẹ Inenikristi nẹ ofori ayen dia dẹndẹn .
Baibol na tobọ churu uruemu rẹ dẹndẹn si aghwanre .
Jems nọ onọ nana : “ Ono re ghwanre ro vwo erianriẹn vwẹ usun rẹ ovwan na ?
E gbe jọ vwẹ omamọ rẹ eyere vẹ iruo esiri kugbe oma evwokpotọ [ yẹrẹ uruemu rẹ dẹndẹn ] dje aghwanre rọye phia . ”
( Jems 3 : 13 ) Idjerhe vọ yen uruemu rẹ dẹndẹn vwọ dia odjephia rẹ aghwanre ro nẹ odjuvwu rhe ?
Die yen sa chọn avwanre uko vwo vwo uruemu nana ?
Uruemu rẹ dẹndẹn fue ophu .
“ Ota vwiọrọ vwiọrọ fue ophu , ẹkẹvuọvo ota gbaegbae kpara ophu . ” ​ — Isẹ 15 : 1 .
Ophu sa so orọnvwọn ọbrabra kidie ọ pha kerẹ ohwo ro kuẹ ikrasi phiyọ erhanre .
( Isẹ 26 : 21 ) Vwọ fẹnẹ ọyena , ota re bọrọ bọrọ nẹrhẹ ophu kpotọ .
Ọ sa tobọ nẹrhẹ ophu rẹ ohwo rọ djoma kpotọ .
Toñi rhiẹromrẹ orugba rẹ ota nana .
Ota re bọrọ bọrọ rẹ Toñi da nẹrhẹ aye na viẹ .
Aye na da tanẹ ebẹnbẹn rọyen vẹ e rẹ orua rọyen yen kpokpo ẹwẹn rọyen .
Toñi de ghwoghwo ota kẹ , ayen da je ton uyono rẹ Baibol phiyọ .
Enana eje phiare fikirẹ ota re bọrọ bọrọ kugbe uruemu rẹ dẹndẹn rẹ Toñi .
Uruemu rẹ dẹndẹn sa kẹ avwanre omavwerhovwẹn .
“ Ebruba kẹ ihwo ri ruẹ dẹndẹn : kidie ayen cha reuku re akpọ na . ” ​ — Mat .
5 : 5 .
Diesorọ oma vwọ vwerhen ihwo ri ruẹ dẹndẹn ?
Fikirẹ uruemu nana , ihwo re djoma vẹrhẹ rhi vwo omavwerhovwẹn enẹna .
Akpọ rayen rhi yovwin vrẹ obo ri jovwo , ayen je riẹn nẹ uvi rẹ iphiẹrophiyọ herọ vwọ kẹ ayen .
( Kọl . 3 : 12 ) Adolfo , rọ dia oniruo okinriariẹ vwẹ Spain , karophiyọ oborẹ akpọ rọyen hepha jovwo ọ ke rhe mrẹ uyota na vughe .
Adolfo da ta : “ Ki mi muẹ akpọ yerẹn , mi se sun ophu mẹ - ẹ , te ẹdia rẹ igbeyan mẹ dede ke djoshọ mẹ .
Ọke ọvo vwo te , erọnvwọn de rhi wene .
Ẹdẹ ọvo me vwọ họnra , e de duvwu uvwe abọ esan , mi dino ghwu fikirẹ ọbara ro nẹ oma mẹ . ”
Asaọkiephana , Adolfo vwẹ eta vẹ ikuegbe rẹ oma rọyen vwo yono ihwo nẹ ayen dia dẹndẹn .
Ihwo buebun siẹkẹrẹ fikirẹ omamọ rẹ uruemu ro rhere .
Adolfo tare nẹ , oma vwerhọn mamọ fikirẹ ewene ro se ru na .
Ọ je kpẹvwẹ Jihova rọ vwọ kẹ ẹgba rọ sa nẹrhẹ ọ dia dẹndẹn .
Uruemu rẹ dẹndẹn nẹrhẹ oma vwerhen Jihova .
“ Ghwanre , ọmọ mẹ , rere udu mẹ vwọ ghọghọ , rere me mrẹ ota kpahe kẹ ohwo rọ vwo ovwẹ jehwẹ . ” ​ — Isẹ 27 : 11 .
Idẹbono , rọ dia ọvweghrẹn rẹ Jihova na , ghene reyọ vwọ jehwẹ .
Ọghẹnẹ rhe se muophu fikirẹ aroeyivwo rọyen na , jẹ Baibol na djisẹ rẹ Jihova kerẹ ohwo rọ “ fobọ muophu - u . ”
( Eyan . 34 : 6 ) A da vwẹrokere uruemu rẹ Ọghẹnẹ nana , jẹ avwanre nene idjerhe rẹ aghwanre rọ kẹ Jihova omavwerhovwẹn . ​ — Ẹfe .
5 : 1 .
Akpọ na vọnre vẹ ihwo re djoma .
Nonẹna , ihwo buebun “ phuoma nọ , ni oma rhuarho nọ , harhe ekan nọ , . . . ri miovwi odẹ rẹ ihwo , ke vẹn ro umwemwu , ke djoma . ” Avwanre mrẹ ayen . ( 2 Tim .
3 : ​ 2 , 3 ) Dedena , e jẹ ọnana dobọ rẹ Onenikristi jẹ , o vwo jẹ uruemu rẹ dẹndẹn evwo - o .
Baibol na karophiyọ avwanre nẹ , “ aghwanre ro nẹ obenu rhe . . . vọn vẹ ufuoma , dẹndẹn . ”
( Jems 3 : 17 ) A da dia ihwo rẹ ufuoma re pha dẹndẹn , ọnana che djephia nẹ avwanre vwo aghwanre ro nẹ obọ rẹ Ọghẹnẹ rhe .
Aghwanre nana che mu avwanre vwọ kpahen eta re bọrọ bọrọ siẹrẹ ihwo de ru obo ri miovwo avwanre ivun , ọnana cha je nẹrhẹ e sikẹrẹ ohwo rọ dia Esiri rẹ aghwanre eje , Jihova .
Ohwo de gbeweku , yẹrẹ ta ota re gbaegbae kẹ wẹ , die yen sa chọn wẹ uko vwo sun oma wẹn yẹrẹ ru obo re cha nẹrhẹ oma vwerhen Jihova ?
Roro kpahen iroroẹjẹ evo .
1 SEN ẸWẸN RẸ “ AKPỌ NA . ” ​ — 1 Kọr .
2 : 12 .

Ihwo nẹ uruemu rẹ dẹndẹn kerẹ ovwiẹrẹ .
Ayen no nẹ ohwo rọ djoma , rọ pha gbaegbae yen ọgba .
Ọyena iroro rẹ akpọ na ọ diẹ aghwanre ro nẹ odjuvwu rhe - e .
Vwọrẹ uyota , Baibol tarọ phephẹn nẹ ohwo rọ pha dẹndẹn yen tobọ vwo ẹgba .
“ Erhiori ọye a vwọ bọrọ udu rẹ osun rẹ ihwo , ota bọrọ bọrọ vwirhi ubeku . ” ​ — Isẹ 25 : 15 .
Enọ re roro kpahen :
Mi nẹ uruemu rẹ dẹndẹn kerẹ oka rẹ ovwiẹrẹ gbanẹ ẹgba ?
Me davwẹngba me vwọ kẹnoma kẹ “ iruo rẹ ugboma na ” kerẹ ophu ọgangan vẹ ẹghwọ ? ​ — Gal .
5 : 19 , 20 .
2 GUỌNỌ ỌKE VWỌ NABỌ RORO KOKODO .
“ Iroro rẹ ọvwata nabọ roro ota te rọ ke kpahọ , ẹkẹvuọvo ugbunu rẹ ohwo umwemwu ọ ta eta ebrabra . ”
( Isẹ 15 : 28 ) A da ta ota ọke rẹ avwanre de muophu , ọ sa nẹrhẹ a ta eta ra cha viẹ diekpọvwẹ kpahen obọ .
Ẹkẹvuọvo , a da nabọ roro tavwen a ke ta ota , ọ cha nẹrhẹ e se sun iroro avwanre , ta ota re bọrọ bọrọ , je nẹrhẹ ohwo ra ta ota na kẹ na vwẹ ẹkpahọnphiyọ ro shephiyọ vwọphia .
Enọ re roro kpahen :

Mavọ yen ophu ọgangan che djobọte vwe wan ?
Me sa kpairoro vrẹ oshenyẹ na fikirẹ ufuoma ? ​ — Isẹ 19 : 11 .
3 NẸRHOVWO ỌKIEJE .
Yare rẹ ẹwẹn ọfuanfon na , rọ dia ẹgba rọ ma gan kparobọ vwẹ akpọ vẹ odjuvwu .
( Luk 11 : 13 ) Karophiyọ nẹ omamọ rẹ ẹwẹn ọfuanfon na churobọ si dẹndẹn vẹ omaẹriẹnsuon .
Adolfo vwọ karophiyọ , ọ da ta : “ Ẹrhovwo rẹ ọkieje me nẹ kẹ Jihova chọn vwẹ uko mamọ , ma rho ọke rẹ ophu na da ga dẹn . ”
Jihova je cha kpahenphiyọ ẹrhovwo avwanre vwọ kẹ ẹwẹn ọfuanfon na siẹrẹ e rhe “ gbe ẹdẹ rẹ ẹrhovwo - o . ” ​ — Rom 12 : 12 .
Enọ re roro kpahen :
Me nẹrhovwo ọkieje nẹ Jihova fuẹrẹn ẹwẹn vẹ iroro mẹ ?
Me nokpẹn rẹ ẹwẹn ọfuanfon vẹ aghwanre rọyen rere mi se vwo ru obo ri je Ọghẹnẹ ? ​ — Une 139 : ​ 23 , 24 ; Jems 1 : 5 .
Wọ nabọ frẹkotọ se ọbe Uwevwin Orhẹrẹ rẹ emeranvwe evo re wanre na ?
Ọ da dia ọtiọyen , gba davwẹngba sẹ wọ sa kpahenphiyọ enọ nana :
Oka rẹ ogbeku vọ yen a da sa vwẹ uchebro rẹ Jesu rọhẹ Matiu 18 : ​ 15 - 17 vwo ruiruo ?
Ọ ta ota kpahen ẹghwọ rẹ ihwo ro djobọte na sa rhuẹrẹ komobọ .
Ẹkẹvuọvo , ọnana jẹ oruchọ ọgangan ra sa vwọ djẹ ohwo nẹ ukoko siẹrẹ a rha sa rhuẹrẹ - ẹ .
Oruchọ na sa dia iwayo - ephio yẹrẹ ota ọbrabra re vwo miovwo odẹ rẹ ohwo . ​ — w16.05 , aruọbe 12 .
Die wo se ru wọ sa vwọ mrẹ erere nẹ isese rẹ Baibol na ?
Wọ sa davwẹn owọẹjẹ nana : Se vẹ ẹwẹn ophephẹn , guọnọ erọnvwọn wọ sa vwọba akpọ yerin ; nọ oma wẹn enọ kerẹ ‘ Mavọ me sa vwọ vwẹ ọnana vwọ chọn ihwo efa uko ? ’
; je reyọ erọnvwọn re herọ vwo ru ehiahiẹ kpahen obo wo seri na . ​ — w16.05 , aruẹbe 29 - 31 .
Ọ chọre Onenikristi vwo vwere uweri dede nẹ o vwo imuẹro kpahen evrẹnushi na ?
Esegbuyota re vwo kpahen evrẹnushi na che se si omiaovwẹ rẹ ughwu nẹ ubiudu rẹ ohwo - o .
Ebraham vwere ughwu rẹ aye rọyen , Sera .
( Jẹn . 23 : 2 ) Ọke vwọ yanran na , uvweri na che kpotọ . ​ — w16.05 , aruọbe 4 .
Ono yen ọshare ro vwo ekpo re vwo si ẹbe vẹ eshare esan re yọnrọn elọkọ , ra mraro rọyen vwẹ Izikiẹl uyovwin 9 na ?

Ayen mudiaphiyọ isodje rehẹ odjuvwu ri vwobọ vwẹ oghwọrọ rẹ Jerusalẹm , ri ji che vwobọ vwẹ ofovwin rẹ Amagidọn na .
Nonẹna , ọshare ro vwo ekpo re vwo si ẹbe na mudiaphiyọ Jesu Kristi , rọ dia ohwo rọ ka oka phiyọ ihwo ri che vwo usivwin . ​ — w16.06 , aruẹbe 16 - 17 .
Imuoshọ sansan vọ yen Baibol na yerin ghene ?
O yerin ghene ( 1 ) ẹghwọrọ kuẹfia fikirẹ erọnvwọn re siro phiyọ , erọnvwọn ra vwẹ ẹbe rẹ aghwa vẹ ọphiẹn rẹ eranvwe vwo ru ; ( 2 ) ẹvwọsuọ rẹ ilori ẹga vẹ isun rẹ akpọ na , ayen vwọ guọnọ ghwọrọ ; kugbe ( 3 ) ẹgbaẹdavwọn re vwo wene ovuẹ rọhẹ evun rọyen . ​ — w16.07 , aruẹbe 4 - 7 .
Idjerhe sansan vọ yen Onenikristi se vwo ru akpeyeren rọyen lọhọ ?
Riẹn obo wọ ghene guọnọ , wo ji mu erọnvwọn dẹ - ẹ .
Muegbe rẹ obo wọ cha dẹ phiyotọ .
Siobọnu erọnvwọn wo ghwe vwo ruiruo - o , wọ je hwosa wọ rere eje .
Si ọke rẹ iruo wẹn kpotọ , wọ me je jiroro kpahen obo wo se vwo ruiruo rẹ Uvie na kpobaro . ​ — w16.07 , aruọbe 12 .
Die yen Baibol na tare nẹ ọ ghanre vrẹ oro yẹrẹ idọnọ ọfuanfon ?
Ọbe rẹ Job 28 : ​ 12 , 15 djerephia nẹ aghwanre ro nẹ obọ rẹ Ọghẹnẹ rhe yovwin nẹ oro yẹrẹ idọnọ ọfuanfon shesheri .
Wọ vwọ guọnọ na , vwo uruemu rẹ omaevwokpotọ vẹ esegbuyota ọgangan . ​ — w16.08 , aruẹbe 18 - 19 .
Ọ brare oniọvo ọshare vwo vwo ẹtoegba nonẹna ?
Vwẹ ẹkuotọ evo , ẹtoegba ra nabọ vwẹrote se shephiyọ , o mi jẹ ovuẹ rẹ Uvie na e djobọte .
Dedena , iniọvo eshare evo se brorhiẹn nẹ ayen cha ghwa ẹtoegba - a .
( 1 Kọr .
8 : 9 ) Vwẹ asan efa , ẹtoegba fo kẹ iniọvo eshare - e . ​ — w16.09 , aruọbe 21 .



Die yen ofẹnẹ rẹ erianriẹn , ẹruọ , vẹ aghwanre ?
Ohwo ro vwo erianriẹn vwo evuẹ buebun .
Ohwo ro vwo ẹruọ sa mrẹ oborẹ evuẹ na churobọ si ohwohwo wan .
Ẹkẹvuọvo , ohwo ro vwo aghwanre se kuẹ erianriẹn vẹ ẹruọ kugbe , ọ me vwẹ ayen ruiruo vwẹ idjerhe abavo . ​ — w16.10 , aruọbe 18 .
Ro dje emeranvwe rẹ uyovwinrota ọvuọvo da vwomaphia
Diesorọ A Vwọ Dia Ohwo rẹ Uyota ?
Jan .
Ga Jihova vẹ Aghọghọ Ọkieje , Feb .
Iruo Aghwoghwo Wẹn Pha Kerẹ Irho ?
Apr .
Orọnvwọn rọ Ghanre Nọ Oro Shesheri ( aghwanre ro nẹ obọ rẹ Ọghẹnẹ rhe ) , Aug .
Rọ Ghanre Nọ Oro ( ra vwọ dia ohwo rẹ uyota ) , June
Uruemu rẹ Dẹndẹn ​ — Ọyen Idjerhe rẹ Aghwanre , Dec .
Vwẹ Ukẹcha Phia Vwevunrẹ Ukoko Wẹn , Mar .
Wọ Ro Ẹnwa - an , Mar .
“ Yọnrọn Omamọ rẹ Aghwanre , ” Oct .
Imuoshọ ro Yerin Ghene , July
Diesorọ Ihwo Vwo Siufi rẹ Abọ Ẹhworhẹ ?
( Mak 7 : 5 ) , Aug .

Ọshare ro vwo ekpo re vwo si ẹbe vẹ eshare esan re yọnrọn elọkọ ( Izi .












9 : 2 ) , June






Eya re se Nun Vwẹ Ẹga rẹ Ifada , Rhe Dia Iseri rẹ Jihova ( F . and A .

Fernández ) , Apr .


Jihova Kẹ Vwẹ Ophikparobọ Vwẹ Ẹga Rọyen ( C .
Robison ) , Feb .
Me Davwẹngba Me Vwọ Vwẹrokere Omamọ Udje ( T .



McLain ) , Oct .

Mi “ Hirhe Phihọ Emu Ejobi Vwọ kẹ Ihwo Ejobi ” ( D .
Hopkinson ) , Dec .



Ra Vwọ Kokẹ kẹ Vwẹ Omavwerhovwẹn ( R .
Parkin ) , Aug .
“ Me Mrẹ Ebruba rọ Hwarhiẹ Ujiri Rhe Jihova ” ( Germany , Ofovwin Akpọeje I ) , Aug .
A Ghene Sa Mrẹ Akpọ rẹ Ozighi Kanre ?




July
Die Yen Uvie rẹ Ọghẹnẹ ?
Sept .



Emramrẹ ri Shekpahen Odjuvwu , Nov .

Ihwo Ghene Kọn Ego Phiyọ Aghwa rẹ Ihwo Ọfa Vwẹ Ọke Awanre ?
Oct .
Ofori Nẹ E Kpo Ẹga ?
July
Ohworakpọ Yen Vwo Ẹga ?
July
Ohwo re Vwo Ẹguọnọ Kpahen de Ghwu , May
Ono Yen Idẹbono ?
Mar .
O Vwo Obo ra Rhuẹrẹ Oma Phiyọ Wan a da Nẹrhovwo ?
Nov .
Ọghẹnẹ Kpahan Phiyọ Ẹrhovwo Eje ?
Nov .
Tivọ Wọ da Sa Mrẹ Uchebro ?
Sept .
Ayen Siomanu Ẹga rẹ Efian , Nov .
Baibol na Ji Wene Akpeyeren Wẹn ?
May
Bọn Esegbuyota Wẹn Gan Kpahen Iphiẹrophiyọ Wẹn , Oct .
Diesorọ E Vwo Kpo Uyono ?
Apr .

Diesorọ O Vwo Fo nẹ A “ Rhẹrẹ ” Ọkieje ?
July
Dje Ọdavwaro Vwọ kẹ Jihova , Ọmema rẹ Avwanre , June
“ E Jẹn Erhorha Ẹghọ Chọrọ Ovwan Ẹro - o , ” Oct .
Emiọvwọn , Ovwan Chọn Emọ Ovwan Uko Vwọ Bọn Esegbuyota Rayen , Sept .
E Ru Ovwan Phiyọ Emuvwiẹ Womarẹ Ẹserọphẹ , Dec .
E Se Ayen Vwo Nẹ Ebri , Nov .
Ẹwẹn Na Se Oseri Kẹ Ẹwẹn Rẹ Avwanre , Jan .
Fuevun kẹ Jihova , Feb .
Ghwoghwo Iyẹnrẹn Esiri rẹ Ẹserọphẹ Na , July
Guọnọ Uvie na , Ọ Diẹ Ekuakua - a , July
Họnre Ọkieje Vwọ kẹ Ebruphiyọ rẹ Jihova , Sept .
Idjerhe Vọ Wo Se Vwo Toroba Oyerinkugbe rẹ Ukoko Na ?
Mar .
Ighene ​ — Mavọ Ovwan Se Vwo Muegbe Vwọ Kẹ Omaebrophiyame ?
Mar . Ighene , Ovwan Bọn Esegbuyota Ovwan Gan , Sept .
Ighene ​ — Ovwan Muegbe rẹ Omaebrophiyame Re ?
Mar .
Ihwo ri Rhiẹromrẹ Ẹserọphẹ rẹ Ọghẹnẹ vẹ Ẹwẹn rẹ Akpẹvwẹ , July
Irhuon vẹ Osẹnvwe Wẹn Vwẹ Ujiri kẹ Ọghẹnẹ ?
Sept .
Jẹ ‘ Ẹse rẹ Ọghẹnẹ rẹ Unu se Gbe - e na , ’ Mu We Vwo Ruiruo , Jan .
“ Jẹn Avwanre Nene Uwe , ” Jan .
“ Jẹ Odiri Wẹ Ru Iruo Rọ Gbare , ” Apr .
Jihova Chọn Avwanre Uko Vwo Nene Ọrhuẹrẹphiyotọ Womarẹ Baibol Na , Nov .

Jihova Hwosa kẹ Ihwo re Nabọ Guọnọ , Dec .

‘ Jihova Ọghẹnẹ Avwanre na Jihova Ọvuọvo , ’ June
Jihova Sere Nẹ “ Ugbeyan Mẹ , ” Feb .
Jihova Vwẹ Odjekẹ Vwọ Kẹ Ihwo Rọyen Vwẹ Idjerhe rẹ Arhọ Na , Mar .
Mavọ Wo Brorhiẹn Romobọ Wẹn Wan ?
May
Mrẹ Erere Gbidiki Vwo nẹ Ọrhuẹrẹphiyotọ rẹ Emu rẹ Ẹwẹn rẹ Jihova , May
Oborẹ Omavwerhovwẹn Sa Vwọ Dia Orọnvwe , Aug .
Orọnvwe ​ — Ọtonphiyọ vẹ Ọdavwẹ Rọyen , Aug .
“ Ovwan Bru Ohwohwo Uche Kẹdẹ Kẹdẹ , ” Nov .


Ovwan “ Jẹn Ẹguọnọ rẹ Iniọvo na Dje Ebuoebuo ” !
Jan . “ Ovwan . . .
Yanran re we re Yono Ihwo rẹ Akpọ na Ejobi , ” May
Ọghẹnẹ Rhiabọdede Ihwo re Fuevun , Apr .
Re Vwo Nene Ọghẹnẹ Wian Kuẹgbe Kẹ Avwanre Aghọghọ , Jan .

‘ Re Vwo Nenesi rẹ Ẹwẹn na , Mudiaphiyọ Arhọ vẹ Ufuoma , ’ Dec .
Rhuẹrẹ Ẹghwọ Phiyọ vẹ Ẹwẹn rẹ Ẹguọnọ , May
Sẹro rẹ Omakpokpọ rẹ Ẹwẹn , Wọ da Ga Vwẹ Ẹkuotọ Ọfa , Oct .
Vwẹ Ẹnwan Wẹn Eje Vwọ Ya Jihova , Dec .
Vwẹrokere Igbeyan rẹ Jihova , Feb .

Vwo Esegbuyota Kpahen Ive rẹ Jihova , Oct .
Wo Jẹ Echobọ rẹ Ihwo Efa Dia Ekprowọ kẹ Wẹ - ẹ , June
“ Wo Jẹn Abọ Rhọ Wẹ - ẹn , ” Sept .
Wọ Ka Ẹbẹre Vuọvo rẹ Akpọ Na - a , Apr .
Wọ Mrẹ Ẹdia Wọ da sa Yan Obaro Vwọrẹ Ẹwẹn ?
Aug .
Wọ Mrẹ Ọghanrovwẹ re Vwo Yono Ihwo Efa ?
Aug .

Wọ Vwẹ Ẹro Ọghanghanre Vwo nẹ Baibol Na ?
Nov .
Wọ Vwẹ Uphẹn kẹ Jihova nẹ Ọ Ma Wẹ ?
June
Yono Mie Idibo rẹ Jihova re Fuevun , Feb . Diesorọ Ọ Vwọ Rioja , Ji Ghwu ?
Mar .
“ Vwẹ Ẹro te We , ” June
© 2016 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ihwo buebun kpo orere rẹ Aveiro rọhẹ Portugal ra mrẹ ewhẹ sansan ro vwo ame ughweraka .
Iseri rẹ Jihova rehẹ ekogho na davwẹngba ayen vwo ghwoghwo ota kẹ ihwo re shẹ ughweraka re ru nẹ ame na rhe na
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ 2015
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
© 2016 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba ta ota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IMAGAZINI NANA , re se Uwevwin Orhẹrẹ na , titi Jihova Ọghẹnẹ , rọ dia Osun rẹ odjuvwu vẹ akpọ .
O bru ihwo uche womarẹ iyẹnrẹn esiri rẹ Uvie rẹ Ọghẹnẹ ro che si imwemwu eje no kẹrẹkpẹ , o mi rhe ru akpọ na phiyọ iparadaisi .
O jiro nẹ e vwo esegbuyota kpahen Jesu Kristi , ro ghwuru rere avwanre se vwo vwo arhọ rẹ bẹdẹ , ro ji suẹn asaọkiephana kerẹ Ovie rẹ Uvie Ọghẹnẹ .
Rhavwẹn 1879 , ọyen a vwọ teyen imagazini nana cha re , o titi usuon rẹ akpọ nana - a .
E mu eta rehẹ evun rọyen ejobi kpahen Baibol na .
Iyovwinreta
3 Diesorọ E Vwo Se Baibol Na ?
4 Mavọ Me sa Vwọ Tonphiyọ ?
5 Die Yen Cha Nẹrhẹ Baibol na Vwerhen Ese ?
6 Mavọ Yen Baibol na sa Vwọ Nẹrhẹ Akpeyeren Mẹ Yovwinphiyọ
8 BAIBOL NA WENE OHWO
Me Guọnọ Ghwu - u !
10 VWẸROKERE ESEGBUYOTA RAYEN | INỌK
“ Ivun Rọye Vwerhe Ọghẹnẹ ”
14 IMUOSHỌ RỌ HERỌ SIẸRẸ E DE VWO ẸRUỌ RẸ BAIBOL NA CHỌ
16 DIE YEN BAIBOL NA TARE ?
Baibol na kpo awanre re ?
Gbanẹ o ji se fi erere kẹ avwanre nonẹna ?
Baibol na da ta : “ Ọbe ọfuanfon na ejobi rẹ Ọghẹnẹ mu ihwo vwo si na , vọnre vẹ erere . ” ​ — 2 Timoti 3 : 16 , 17 , NW .
Uwevwin Orhẹrẹ nana kanrunumu idje rẹ aghwanre rehẹ Baibol na kugbe oborẹ wọ vwọ riavwerhen rẹ isese rẹ Baibol romobọ wẹn .
UYOVWINROTA RẸ ỌBE NA | OBO RA SA VWỌ MRẸ ERERE VWO NẸ ISESE RẸ BAIBOL NA
“ Mi rorori nẹ mi che se vwo ẹruọ rẹ Baibol na - a . ” ​ — Jovy
“ Mi rorori nẹ ọ cha vwerhen ese - e . ” ​ — Queennie
“ Mi vwo ni oborẹ Baibol na rho te , ofu rẹ ese rọyen de dje vwe . ” ​ — Ezekiel
O vwo ọke ọvo wọ vwọ guọnọ se Baibol na , rẹ evo vwẹ usun rẹ iroro re djunute vwẹ obenu na da davwobọ ji ?
Oshọ re vwo se Baibol na muẹ ihwo buebun .
Kẹ wọ da riẹn nẹ Baibol na sa vwẹ ukẹcha kẹ wẹ vwo vwo omavwerhovwẹn kugbe evunvọnvwẹ vwẹ akpeyeren vwo ?
Jẹ wọ da rha riẹn nẹ o vwo ena efa rẹ wo se vwo se Baibol na ọ me vwerhen ese vwo ?
Wo che vwo owenvwe wo vwo se Baibol na ?
Roro kpahen oborẹ ihwo evo tare kpahen erere rẹ ayen mrẹre ọke rẹ ayen vwọ ton ese rẹ Baibol na phiyọ .
Ezekiel rọhẹ omarẹ ẹgbukpe 20 da ta : “ Vwẹ obuko jovwo , me họhọ ohwo rọ djẹ imoto , jẹ o vwo asan rọ djẹ ra - a .
Ẹkẹvuọvo ese rẹ Baibol na vwẹ ukẹcha kẹ vwẹ vwo yeren uvi rẹ akpeyeren .
Uchebro buebun hẹ evun rọyen rẹ me sa reyọ vwo ruiruo kẹdẹ kẹdẹ . ”
Frieda rọ jehẹ omarẹ ẹgbukpe 20 da ta : “ Ọke rẹ jovwo me djoma .
Ẹkẹvuọvo isese rẹ Baibol yono uvwe omaẹriẹnsuon .
Ọna kọ nẹrhẹ ihwo se siẹkẹrẹ ovwẹ , mi vwo igbeyan buebun enẹna . ”
Aye ọvo rọhẹ omarẹ ẹgbukpe 50 re se Eunice da ta kpahen Baibol na nẹ “ Ọ vwẹ ukẹcha kẹ vwẹ vwo wene iruemu mẹ evo ri ghwe shephiyọ - ọ , je nẹrhẹ me dia omamọ rẹ ohwo . ”
Kirobo rẹ ihwo yena kugbe iduduru rẹ ihwo efa mrẹvughe , ese rẹ Baibol na cha vwẹ ukẹcha kẹ wẹ vwo yeren akpọ rẹ omavwerhovwẹn .
( Aizaya 48 : 17 , 18 ) Baibol na sa vwẹ ukẹcha kẹ wẹ ( 1 ) vwo brorhiẹn ri shephiyọ , ( 2 ) vwo mu omamọ rẹ igbeyan , ( 3 ) vwo yerin ghene ebẹnbẹn , ( 4 ) vwọ riẹn uyota na kpahen Ọghẹnẹ .
Obọ rẹ Ọghẹnẹ yen uchebro rọhẹ evunrẹ Baibol na nurhe , ọtiọyena wọ cha sa yan chọ siẹrẹ wọ da vwẹ ayen ruiruo - o .
Ọghẹnẹ cha sa vwẹ orharhe rẹ uchebro kẹ avwanre - e .
Obo re ma ghanre kẹ ọna , ton ese rọyen phiyọ .
Erhọ yen ena evo re sa vwẹ ukẹcha kẹ wẹ vwọ tonphiyọ phẹrephẹre , je riavwerhen rọyen ?
UYOVWINROTA RẸ ỌBE NA | OBO RA SA VWỌ MRẸ ERERE VWO NẸ ISESE RẸ BAIBOL NA
Owọẹjẹ vọ yen sa vwẹ ukẹcha kẹ wẹ vwọ mrẹ erere vọnvọn vwo nẹ isese rẹ Baibol wẹn rhe ?
Vwo oniso rẹ owọẹjẹ iyorin re wian kẹ ihwo buebun re .
Guọnọ asan ro fuoma .
Davwẹngba wọ guọnọ asan rọ fọre .
Si erọnvwọn ri se mu ẹwẹn wẹn reyọ nẹ etiyin rere wo se vwo mu ẹwẹn phiyọ isese na .
Omamọ rẹ orẹmrẹ kugbe odju je sa vwẹ ukẹcha kẹ wẹ .
Se vẹ ẹwẹn ophephẹn .
Ọ vwọ dianẹ Ọsẹ rẹ avwanre rọhẹ odjuvwu yen vwo Baibol na , wọ cha mrẹ erere norhe vọnvọn siẹrẹ wo de vwo uruemu rẹ omotete rọ guọnọ yono mie ọsẹ yẹrẹ oni rọyen .
Wo de vwo iroro ọchọchọ kpahen Baibol na jovwo , davwẹngba wo wene iroro tiọyena rere Ọghẹnẹ se vwo yono uvwe . ​ — Une Rẹ Ejiro 25 : 4 .
Nẹrhovwo wọ ke tonphiyọ .
Eta rẹ Ọghẹnẹ yehẹ Baibol na , ọtiọyena o rhe gbe avwanre unu nẹ a guọnọ ukẹcha rọyen e ki se vwo ẹruọ rẹ Baibol na - a .
Ọghẹnẹ veri nẹ ọyen cha “ vwẹ [ “ ẹwẹn , ” NW ] ọfuanfon kẹ otu re nọrọ . ”
( Luk 11 : 13 ) Ẹwẹn ọfuanfon na sa vwẹ ukẹcha kẹ wẹ vwo vwo ẹruọ rẹ iroro rẹ Ọghẹnẹ .
Ọke vwọ yanran na , ẹwẹn ọfuanfon na che rhie ẹwẹn wẹn vwo vwo ẹruọ rẹ “ emu okokodo rẹ Ọghẹnẹ . ” ​ — 1 Kọrẹnt 2 : 10 .
Vwo ẹruọ rẹ obo wo se .
Wo brokpakpa se - e .
Nabọ roro kpahen obo wo se .
Nọ oma wẹn enọ kerẹ : ‘ Iruemu vọ yen mi yono mie ohwo rẹ mi se kpahan na ?
Mavọ me sa vwọ reyọ vwo ruiruo vwẹ akpeyeren ? ’
Bru ẹkẹn kẹ oma .
Wọ vwọ mrẹ erere vwẹ isese rẹ Baibol wẹn , muegbe wo vwo yono erọnvwọn ri che ru akpọ wẹn yovwinphiyọ .
Wo se bru ẹkẹn kẹ oma kerẹ : ‘ Me guọnọ yono kpahen Ọghẹnẹ kpobarophiyọ . ’
‘ Me guọnọ dia omamọ rẹ ohwo , omamọ rẹ ọshare yẹrẹ aye . ’
Gba guọnọ ẹkpo rẹ Baibol rọ sa vwẹ ukẹcha kẹ wẹ vwọ yan mu ẹkẹn wo bru kẹ oma na .
*
Owọẹjẹ iyorin nana cha vwẹ ukẹcha kẹ wẹ vwọ tonphiyọ .
Ẹkẹvuọvo , mavọ wo se vwo ru isese wẹn vwerhen phiyọ ?
Uyovwinrota rọ vwọ kpahen ọnana vwẹ odjekẹ evo phia .
Wọ rha riẹn ẹkpo rẹ Baibol ro shekpahen ẹdia wẹn na - a , oma cha vwerhen Iseri rẹ Jihova rẹ ayen vwọ chọn wẹ uko .
Wo brokpakpa - a
Muomaphiyọ obo wo se na rere wọ vwẹ ẹwẹn roro
Davwẹngba mrẹ oborẹ awọreta na churobọ si ohwohwo
Guọnọ oborẹ asan wo seri na yono uwe
UYOVWINROTA RẸ ỌBE NA | OBO RA SA VWỌ MRẸ ERERE VWO NẸ ISESE RẸ BAIBOL NA
Ọ cha bẹn ese ?
Gbanẹ ọ cha vwerhen ese ?
Mavọ yen isese rẹ Baibol na cha dia kẹ wẹ ?
Ona wo vwo se yen che djephia .
Jẹ a fuẹrẹn obo wo se ru wọ vwọ riavwerhen rẹ isese rẹ Baibol wẹn kpobarophiyọ .
Guọnọ ọ ra vwẹroso , rẹ efanfan rọyen je lọhọ .
Wo de se ọbe rẹ ibieta re vwo sio kpo awanre re , rọ je bẹn ese , wọ cha sa riavwerhen rọye - en .
Ọtiọyena , gba guọnọ Baibol rẹ efanfan rọyen lọhọre , ro se te ubiudu wẹn .
O ji fo nẹ Baibol na dia ọ ra nabọ fan gbagba .
*
Reyọ ekuakua rẹ ona re ruru vwo ruiruo .
Ọ dia Baibol ra teyenphia ọvo yen herọ enẹna - a , a je sa mrẹ vwevunrẹ erọnvwọn efa .
E se se Baibol evo vwẹ intanẹti yẹrẹ danlodu rayen phiyọ ikọmputa , itablẹti , yẹrẹ ifonu .
Baibol evo vwo asan wọ sa vwọ guọnọ ẹkpo efa ri shekpahen uyovwinrota vuọvo , yẹrẹ tobọ reyọ ẹkpo na vwọ vwanvwen oborẹ Baibol efa tare .
Wọ rha guọnọ se komobọ - ọ , e ji ru Baibol na phiyọ uhworo rẹ wọ sa kerhọ rọyen .
Ihwo buebun kerhọ rẹ Baibol na ọke rẹ ayen da evunrẹ imoto kpo iruo , ayen da fọnrhọn emwa , yẹrẹ ru erọnvwọn efa re kẹ ayen uphẹn ayen sa vwọ kerhọ kẹ uhworo na .
Diesorọ wọ rha davwen evo usun rẹ enana - a ?
Reyọ ekuakua re vwo yono Baibol na vwo ruiruo .
E sa vwẹ ukẹcha kẹ wẹ vwọ riavwerhen rẹ isese rẹ Baibol wẹn vọnvọn .
Imapu rẹ asan sansan rẹ Baibol ta ota kpahen herọ re cha chọn wẹ uko vwọ riẹn kpahen asan wo se na , je nẹrhẹ wo vwo ẹruọ rọyen .
Iyovwinreta kerẹ e rehẹ evunrẹ imagazini nana yẹrẹ e rehẹ ẹbẹre rẹ “ Iyono rẹ Baibol ” vwẹ jw.org wẹbsaiti sa vwẹ ukẹcha kẹ wẹ vwọ guọnọ otọ oborẹ ẹbẹre sansan rẹ Baibol na ta .
Wene ona wo vwo ruiruo .
Ọ da dianẹ e vwo se nẹ Jẹnẹsis re te Ẹvwọphia bẹn kẹ wẹ , gba davwen re wọ tonphiyọ vwẹ ẹbẹre rọ ma vwerhen owẹ vwẹ Baibol na .
Wọ da guọnọ riẹn kpahen ihwo ri titiri vwẹ Baibol na , wọ sa ton isese na phiyọ vẹ ikuegbe ri shekpahen ihwo .
E si ona rẹ obo re se ruo wan phiyọ ekpeti na “ Hiẹ Baibol na Kodo re Wọ Riẹn Ihwo Rehẹ Evun Rọyen . ”
Yẹrẹ wo se se uyovwinrota ọvuọvo vwẹ Baibol na , yẹrẹ se nene oborẹ ikuegbe na phia wan .
Wọ sa davwen ọvo usun rẹ ivẹ na ?
Ihwo buebun rhe mrẹvughe re nẹ New World Translation of the Holy Scriptures , ọyen Baibol rọ hepha gbagba , a sa vwẹrosuọ , ọ je vwerhen ese .
Iseri rẹ Jihova yen teyenrọphia , ọ herọ vwẹ ejajẹ re vrẹ 130 .
Wọ sa danlodu rọyen vwẹ wẹbsaiti rẹ jw.org yẹrẹ danlodu rẹ aplikeshọni rẹ JW Library .
Wọ rha guọnọ ru eyena - a , Iseri rẹ Jihova sa vwẹ Baibol na ra teyenphia vwo rhe we vwẹ uwevwin wẹn .
Eya evo re fuevun
Abigail
1 Samuẹl uyovwin 25
Ẹsta
Ẹsta iyovwin 2 - 5 , 7 - 9
Hanah
1 Samuẹl iyovwin 1 - 2
Meri ( Oni rẹ Jesu )
Matiu iyovwin 1 - 2 ; Luk iyovwin 1 - 2 ; ji ni Jọn 2 : 1 - 12 ; Iruo Rẹ Iyinkọn Na 1 : 12 - 14 ; 2 : 1 - 4
Rehab
Joshua iyovwin 2 , 6 ; ji ni Hibru 11 : 30 , 31 ; Jems 2 : 24 - 26
Rebeka
Jẹnẹsis iyovwin 24 - 27
Sera
Jẹnẹsis iyovwin 17 - 18 , 20 - 21 , 23 ; ji ni Hibru 11 : 11 ; 1 Pita 3 : 1 - 6
Eshare evo re dia ihwo rẹ oghẹresan
Ebraham
Jẹnẹsis iyovwin 11 - 24 ; ji ni 25 : 1 - 11
Devid
1 Samuẹl iyovwin 16 - 30 ; 2 Samuẹl iyovwin 1 - 24 ; 1 Ivie iyovwin 1 - 2
Jesu
Ikuegbe rẹ akpeyeren rẹ Jesu rehẹ Matiu , Mak , Luk , kugbe Jọn
Mosis
Eyanno iyovwin 2 - 20 , 24 , 32 - 34 ; Ukeri iyovwin 11 - 17 , 20 , 21 , 27 , 31 ; Urhi Rivẹ uyovwin 34
Noa
Jẹnẹsis iyovwin 5 - 9
Pọl
Iruo Rẹ Iyinkọn Na iyovwin 7 - 9 , 13 - 28
Pita
Matiu iyovwin 4 , 10 , 14 , 16 - 17 , 26 ; Iruo Rẹ Iyinkọn Na iyovwin 1 - 5 , 8 - 12
JW.ORG ​ — Wẹbsaiti nana vwo ekuakua buebun re se vwo ru uyono , ji te ẹbẹre re se “ Ẹkpahọnphiyọ rẹ Enọ rẹ Baibol Na . ”
Odjekẹ rẹ obo ra sa vwọ danlodu rẹ aplikeshọni rẹ JW Library jehẹ evun rọyen
“ See the Good Land ” ​ — Ibroshọ nana vwo imapu kugbe ihoho rẹ asan re djunute vwẹ Baibol na
Insight on the Scriptures ​ — Ọbe nana herọ vwẹ ukori ivẹ , ọbe na fan otọ rẹ eta rẹ Baibol na , ọ je nabọ djekpahen ihwo , asan , kugbe eta re vwo ruiruo vwevunrẹ Baibol na
“ All Scripture Is Inspired of God and Beneficial ” ​ —⁠ Ọbe aghwanre nana djekpahen ọke , asan , kugbe oboresorọ e vwo si ọbe ọvuọvo vwevunrẹ Baibol na , o ji vwo ọdjẹkoko rẹ ọbe rẹ Baibol na ọvuọvo
The Bible ​ —⁠ God’s Word or Man’s ? ​ — Ọbe nana rọ ghwa rho - o na , ra nabọ ru ehiahiẹ kpahen tavwen e ki sio na nabọ djephia phephẹn nẹ ẹwẹn rẹ Ọghẹnẹ yen mu ihwo vwo si Baibol na
Baibol Na ​ — Ovuẹ Vọ Yehẹ Evun Rọyen ? ​ — Ibroshọ nana ro vwo aruẹbe 32 ru ọdjẹkoko rẹ uyovwinrota rẹ Baibol na
UYOVWINROTA RẸ ỌBE NA | OBO RA SA VWỌ MRẸ ERERE VWO NẸ ISESE RẸ BAIBOL NA
Baibol na dia ẹbe ghevweghe - e .
Uchebro ro nẹ obọ rẹ Ọmemama rẹ avwanre rhe yehẹ evun rọyen .
( 2 Timoti 3 : 16 ) Ovuẹ rọhẹ evun rọyen se djobọte avwanre mamọ .
Baibol na da ta : “ Ota rẹ Ọghẹnẹ na ọkpokpọ gbrọgbrọ sasasa . ”
( Hibru 4 : 12 ) O vwo ẹgba ro vwo ru akpọ rẹ avwanre yovwinphiyọ vwẹ idjerhe ivẹ .
Ọ kẹ avwanre odjekẹ rẹ obo re yeren akpọ wan asaọkiephana , ọ je nẹrhẹ avwanre riẹn Ọghẹnẹ kugbe ive rọyen . ​ — 1 Timoti 4 : 8 ; Jems 4 : 8 .
O ru akpeyeren yovwẹnphiyọ asaọkiephana .
Baibol na sa vwẹ ukẹcha phia siẹrẹ e de vwo ebẹnbẹn romobọ .
Ọ kẹ avwanre uchebro vwẹ ẹdia nana .
Oyerinkugbe rẹ avwanre vẹ ọ rẹ ihwo efa . ​ — Ẹfesọs 4 : 31 , 32 ; 5 : 22 , 25 , 28 , 33 .
Iroro ro fiotọ kugbe omakpokpọ . ​ — Une Rẹ Ejiro 37 : 8 ; Isẹ 17 : 22 .
Omamọ rẹ uruemu . ​ — 1 Kọrẹnt 6 : 9 , 10 .
Ọdavwẹ rẹ ugboma rẹ avwanre . ​ — Isẹ 10 : 4 ; 28 : 19 ; Ẹfesọs 4 : 28 .
*
Aye gbe ọshare ọvo vwẹ Asia dje ẹwẹn rẹ akpẹvwẹ phia kpahen uchebro rẹ Baibol na .
Kirobo rọ hepha vwọ kẹ ihwo buebun re ghwa rọvwọn obọ , ayen vwo ebẹnbẹn rẹ ayen sa vwọ ro ohwohwo kugbe ebẹnbẹn rẹ otaẹtakuẹgbe .
Ẹkẹvuọvo , ayen da vwẹ uchebro rẹ Baibol na vwọba akpọ yerin .
Die kọyen nẹ obuko rọyen rhe ?
Vicent , rọ dia ọshare na da ta : “ Obo ri mi se nẹ Baibol na rhe chọn vwẹ uko vwo yerin ghene ebẹnbẹn re vwomaphia vwẹ orọnvwe rẹ avwanre vwẹ idjerhe rẹ ẹguọnọ .
Re vwo ru oborẹ Baibol na tare kẹ avwanre omavwerhovwẹn . ”
Annalou , rọ dia aye rọyen rhọnvwephiyọ oborẹ ọshare na tare : “ Re vwo se kpahen idje rehẹ Baibol na chọn avwanre uko .
Oma fun vwe vwẹ orọnvwe mẹ enẹna , oma je vwerhen ovwẹ fikirẹ oborẹ avwanre tẹnrovi vwẹ akpeyeren . ”
Ra vwọ riẹn Ọghẹnẹ .
Vwọ vrẹ obo rọ ta kpahen orọnvwe , Vicent je tanẹ , “ Womarẹ isese rẹ Baibol na , mi rhi sikẹre Jihova vrẹ obo ro jovwo . ”
Oborẹ Vicent mrẹvughe na kanrunumu ẹkpo ọvo ghanghanre , ọyehẹ Baibol na sa chọn wẹ uko vwo sikẹre Ọghẹnẹ .
Wo de ru ọtiọyen , wọ cha mrẹ erere vwo nẹ uchebro rọyen rhe , ji sikẹrẹ kerẹ ugbeyan .
Wọ je cha mrẹ nẹ ọ vwẹ evuẹ ri shekpahen omamọ rẹ akpọ vwẹ ọke rọ cha obaro na vwọphia , ọke wọ da cha riavwerhen rẹ “ uvi rẹ arhọ na ” bẹdẹ .
( 1 Timoti 6 : 19 ) Ọyen orọnvwọn rẹ ọbe ọfa cha sa vwọphia - a .
Wọ da ton isese rẹ Baibol na phiyọ , ji muomaphiyọ , wọ sa mrẹ erere yena , kọyen akpọ wẹn che yovwinphiyọ enẹna , wọ je cha riẹn Ọghẹnẹ .
Ẹkẹvuọvo wo vwo se Baibol na , wo se roro kpahen enọ buebun .
Wo de vwo enọ , karophiyọ omamọ rẹ udje rẹ ohwo rode rẹ Ẹtiopia na ro yerin ikpe 2,000 re wanvrẹ re na .
O vwo enọ buebun ri shekpahen Baibol na rọ guọnọ nọ .
Ra vwọ nọ sẹ ọ riẹn obo ro se na , ọ da ta : “ Komavọ me sa vwọ riẹn , jokpa nẹ ohwo ọvo djere kẹ vwẹ ? ”
* O de rhiabọreyọ ukẹcha rẹ Filip rọ dia ohwo ro muwan ro vwo yono Baibol na , rọ je dia ọvo usun rẹ idibo rẹ Jesu rẹsosuọ .
( Iruo Rẹ Iyinkọn Na 8 : 30 , 31 , 34 ) Wọ da guọnọ riẹn kpahen Baibol na kpobarophiyọ , avwanre jiriro kẹ wẹ nẹ wọ vwẹ ovuẹ vwo te avwanre obọ vwẹ www.jw.org yẹrẹ si kpo adrẹsi rọ kerẹ owẹ vwẹ imagazini nana .
Wọ je sa vuẹ Iseri rẹ Jihova re kerẹ owẹ yẹrẹ kpo Ọguan Ruvie rọhẹ ekogho wẹn .
Davwen wọ ton ese rẹ Baibol na phiyọ nonẹna rere o sun akpeyeren wẹn .
Wo de vwo ẹwẹn ivivẹ sẹ wọ sa ghene vwẹroso Baibol na , biko ni ividio na , Mavọ O Se Vwo Mu Avwanre Ẹro Nẹ Baibol Na Ọbe rẹ Uyota ?
Wọ sa mrẹ vwẹ jw.org / urh , kliki rẹ ibọtini rẹ search na , rere wọ nyẹ uyovwinrota na phiyọ .
Wọ da guọnọ uchebro efa ri nẹ Baibol rhe , kpo wẹbsaiti rẹ avwanre jw.org /⁠ urh .
Ni ẹbẹre rẹ IYONO RẸ BAIBOL > ẸKPAHỌNPHIYỌ RẸ ENỌ RẸ BAIBOL NA .
Ji ni uyovwinrota rọhẹ imagazini nana “ Imuoshọ rọ Herọ Siẹrẹ E de Vwo Ẹruọ rẹ Baibol na Chọ . ”
BAIBOL NA WENE OHWO
Yvonne Quarrie Yen gbikun na
UKPE RE VWIẸRẸ : 1964
ẸKUOTỌ RO NURHE : ENGLAND
AKPỌ RO YERIN JOVWO : O YEREN ORHARHE AKPỌ ỌKE EGHENE , O JI VWIẸ VWẸ ẸGBUKPE 16
E vwiẹ vwẹ vwẹ Paddington orho rọ vọnre vẹ ihwo vwẹ London , England .
Mẹvwẹ vẹ oni kugbe iniọvo mẹ emetẹ erha ri vien vwe yen gba dia .
Ọsẹ mẹ kua cha kua kpo kidie ọgbaudi yen o ruẹ .
Ọke me vwọ hẹ omotete , oni mẹ yono uvwe obo ra nẹrhovwo kason kason .
Mi vwo Baibol otete ọvo , Une Rẹ Ejiro ọvo yehẹ evun rọyen , mi de ru uhworo rọyen rere me sa vwọ so ine na .
Ota ọvo ri mi se mrẹ vwẹ ọbe ọvo cha sa chọrọ ovwẹ ẹro - o : “ Ọke cha , odẹ ọ cha na rha cha dia - a . ”
Eta nana djẹ vwẹ ovwerhen , ki mi roro kpahen obaro na .
‘ Vwọrẹ imuẹro , o vwo erọnvwọn efa me sa vwẹ akpeyeren mẹ vwo ru . ’
‘ Diesorọ mi vwo yeren akpọ ? ’
Me guọnọ ghwu - u !
Ki mi rhi vwo omavwerhovwẹn kpahen uruemu rẹ orhan .
Me davwẹngba mi vwo nene ihwo ri ghwuru ta ota , mẹ vẹ igbeyan mẹ vwẹ isikuru kpo asan re shi ihwo phiyọ , ji ni ifimu rẹ orhan .
Dede nẹ oshọ mu avwanre , oma je vwerhen avwanre kpahọn .
Ẹgbukpe ihwe yen me pha me vwọ ton akpeyeren rẹ fanrhiẹn fanrhiẹn phiyọ .
Ke me rhe ton isigati ephopho phiyọ , ọ da rhe dia ẹkuruemu mẹ .
Ukuko na , mi de rhi vwobọ vwẹ igbo ephopho .
Mi rhi vwo te ẹgbukpe 11 , ke me da udi ọgangan .
Dede nẹ udi na vwerhen ovwẹ - ẹ , emuo ro mu vwe na je vwe .
Eha - egbe vẹ une ẹsuọ vwerhen ovwẹ oma .
Mi kpo ipati kugbe iklọbu kọke kọke .
Me bẹbẹ nẹ uwevwin vwẹ ason , me me bẹbẹ ruọ bẹsiẹ urhiọke vwo te .
Ẹdẹ rivẹ mi de kpo isikuru , me rhọnvwan ro iklasi - i , me da ro iklasi dede , udi kọyen me da ọke rẹ oyono rha hẹ iklasi - i .
Vwẹ ukpe rẹ mi vwo wontọ nẹ isukuru , mi rhe se ru yovwi - in .
Oni mẹ riẹn oka rẹ akpọ ri mi yerẹ - ẹn , ọ rhe vwọ riẹn , ophu de muo .
Ọnana da nẹrhẹ avwanre kunu , me da djẹ nẹ uwevwin .
Mi de re nene ọnse mẹ re se Tony dia ọmọke .
Tony cho uji , ọ shẹ ihunvwun egangan , ji gbe ozighi mamọ .
O rhe kri - i , ke me rhe mrevun , ẹgbukpe 16 yen me hepha mi vwo vwiẹ ọmọshare rẹ avwanre .
Ọke me vwọ hẹ asan ra da vwẹrote ini - emọ re je rọvwọ - ọn , ọyen me vwo tu mrẹ Iseri rẹ Jihova .
Isun rẹ ekogho yena yen kẹ vwẹ ubruwevwin ọvo nẹ me dia .
Eya ivẹ re dia Iseri rẹ Jihova brẹ eya evo vwẹ etiyin ra kọke kọke re yono ayen .
Ẹdẹ ọvo , me da vwomaba ayen .
Me guọnọ dje kẹ ayen nẹ oborẹ ayen yono na chọre .
Dedena , ayen nabọ reyọ Baibol na vwọ kpahenphiyọ enọ mẹ eje .
Ayen pha dẹndẹn , ọyena vwerhen ovwẹ oma .
Ọtiọyena , me da vwomakpahotọ vwọ kẹ uyono rẹ Baibol .
O kriri - i , mi de rhi yono orọnvwọn ọvo vwẹ Baibol na ro wene akpọ mẹ .
Vwo nẹ ọke emọ rhe ọyen me vwọ djoshọ rẹ ughwu .
Asaọkiephana , ke me rhe riẹn uyono rẹ Jesu ro shekpahen evrẹnushi na !
( Jọn 5 : 28 , 29 ) Vwọba , me da je mrẹvughe nẹ Ọghẹnẹ vwo ọdavwẹ mẹ .
( 1 Pita 5 : 7 ) Eta rehẹ Jerimaya 29 : 11 djobọte vwe mamọ , ọ tare nẹ “ Kidie me riẹn iroro ri mi vwo kẹ ovwan , eriyin Ọrovwohwo tare , iroro re erhuvwu ọ dia ọ rẹ umiovwo - o me cha vwọ kẹ ovwan vwẹ ọke rọ cha vẹ iphiẹrohọ . ”
Ọnana da nẹrhẹ mi rhi vwo iphiẹrophiyọ nẹ me sa dia bẹdẹ vwẹ Iparadaisi vwẹ otọrakpọ na . ​ — Une Rẹ Ejiro 37 : 29 .
Iseri rẹ Jihova dje uvi rẹ ẹguọnọ kẹ vwẹ .
Mi vwo tu kpo uyono rayen , me da mrẹ nẹ ihwo na pha dẹndẹn , ayen dede uvwe sasasa !
( Jọn 13 : 34 , 35 ) Me je rhe mrẹ oka rẹ edede yena vwẹ ishọshi re me ra jovwo - o .
Iseri na dede uvwe dede nẹ ayen riẹn ẹdia ri mi hepha .
Ayen nene uvwe ghwọrọ ọke kugbe , ayen vwẹrote vwe , ayen vwo ọdavwẹ mẹ , ayen vwẹ ukẹcha ro fori kẹ vwẹ .
Ki mi rhi mrẹ oma mẹ nẹ mẹvwẹ ẹbẹre ọvo rẹ orua rode rọ vọnre vẹ ẹguọnọ .
Fikirẹ oborẹ mi yono nẹ Baibol na , ke me rhe mrẹvughe nẹ ofori mi vwo ru ewene vwẹ akpeyeren mẹ rere mi se vwo yerin nene oborẹ Ọghẹnẹ tare vwẹ Baibol na .
Ọ lọhọ kẹ vwẹ me vwọ dobọ rẹ isigati ephopho ji - i .
Me je rhe mrẹvughe nẹ oka rẹ ine evo nẹrhẹ urhurusivwe mi vwo phopho igbo ganphiyọ , ọtiọyena mi de wene ine re me kerhọ kẹ .
Kidie me guọnọ muomaphiyọ obo ri mi ruẹ na , me da dobọ rẹ ipati kugbe iklọbu re me ra ji rere me sa vwọ kẹnoma kẹ ẹdia re sa nẹrhẹ me da udi vrẹ oma .
Vwọ vrẹ ọyena , me da vwẹ ugbeyan vwo mu ihwo ri vwo omamọ rẹ uruemu re sa vwẹ ukẹcha kẹ vwẹ . ​ — Isẹ 13 : 20 .
Uvwre rẹ ọke yena , Tony je ton uyono rẹ Baibol phiyọ vẹ Iseri rẹ Jihova .
Iseri na vwọ kpahenphiyọ enọ rọyen vwo nẹ Baibol na rhe , ko rhi muẹro nẹ obo ro yono na yen uyota .
Ko rhi ru ewene evo vwẹ akpeyeren rọyen : ọ dobọ rẹ erharhe rẹ igbeyan ro nene yan ji , ọtiọyen ji te uji - echo vẹ igbo ephopho .
Rere avwanre se vwo ru obo re vwerhen Jihova oma , avwanre da dobọ rẹ akpọ rẹ ọfanrhiẹn rẹ avwanre yerẹn ji , je guọnọ omamọ rẹ asan rẹ avwanre vẹ ọmọshare rẹ avwanre sa dia .
Avwanre da rọvwọn vwẹ ukpe rẹ 1982 .
“ Mi rhe vrẹ vwẹ ason fikirẹ udubruvwe rẹ oborẹ akpeyeren mẹ cha dia vwẹ obaro na , yẹrẹ djoshọ rẹ ughwu ọfa - a ”
Me karophiyọ nẹ me guọnọ iyovwinrota vwevunrẹ Uwevwin Orhẹrẹ kugbe Awake !
* ri gbikun rẹ ihwo ri ru oka rẹ ewene re me guọnọ ruẹ na , ri ji phikparobọ .
Udje rayen na phiuduphiyọ ovwẹ awọ !
Ọ nẹrhẹ me davwẹngba mẹ vwọrẹ jẹ obọ - ẹdajẹ .
Ọkeneje me vwọ nẹrhovwo rhe Jihova nẹ o chuko ku uvwe - e .
Mẹ vẹ Tony de bromaphiyame kerẹ Iseri rẹ Jihova vwẹ July 1982 .
Omamọ rẹ oyerinkugbe rẹ mi rhi vwo vẹ Jihova Ọghẹnẹ yen sivwin arhọ mẹ .
Mẹvwẹ vẹ Tony mrẹ ukẹcha rẹ Jihova ọke rẹ erọnvwọn vwọ gan kẹ avwanre .
Avwanre yono obo ra vwẹrosua Ọghẹnẹ uvwre rẹ ọke yena , avwanre mrẹvughe nẹ okeneje yen ọ vwọ vwẹ ukẹcha kẹ avwanre , je kẹ avwanre oborẹ avwanre guọnọre . ​ — Une Rẹ Ejiro 55 : 22 .
Oma vwerhen ovwẹ nẹ mi sa vwẹ ukẹcha kẹ ọmọshare vẹ ọmọtẹ rẹ avwanre vwọ riẹn Jihova kirobo rẹ mi ruru .
Oma je vwerhen ovwẹ me vwọ mrẹ emọ rayen ri ruẹ yovwẹn vwẹ ẹga rẹ Ọghẹnẹ .
Mi rhe vrẹ vwẹ ason fikirẹ udubruvwe rẹ oborẹ akpeyeren mẹ cha dia vwẹ obaro na , yẹrẹ djoshọ rẹ ughwu ọfa - a .
Mẹvwẹ vẹ Tony muomaphiyọ ekion rẹ ikoko rẹ Iseri rẹ Jihova kudughwrẹn kudughwrẹn rere avwanre vwọ bọn ayen gan .
Avwanre vwomaba ayen vwo yono ihwo efa nẹ siẹrẹ ayen de vwo esegbuyota kpahen Jesu , kẹ ayen vwo arhọ rẹ bẹdẹ .
Iseri rẹ Jihova yen je teyọnphia .
VWẸROKERE ESEGBUYOTA RAYEN | INỌK
INỌK tọnre .
Ọ sa bẹn a vwọ vwẹ ẹro roro nẹ ọshare yena dia akpọ omarẹ ikpe 365 , ikpe re vrẹ uche ikpe rẹ eshare ẹne re tọnre dẹn vwẹ ọke rẹ avwanre na sa dia !
Ẹkẹvuọvo vwẹ ọke rọyen , a cha sa tanẹ ọ tọnre - e .
Kidie ọke yena rọ vrẹ ikpe 5000 re na , ihwo tọn vrẹ ihwo rẹ ọke nana .
Adam rọ dia ohwo rẹsosuọ yerin vrẹ ikpe ujorin esan tavwen e ki vwiẹ Inọk , Adam je dia ikpe re vrẹ ujorin erha vwo nẹ ọke re vwo vwiẹ Inọk nu tavwen o ki ghwu !
Emọ rẹ Adam evo tobọ dia kri nẹ ọtiọyen .
Ọtiọyena , vwẹ ikpe 365 , ọ sa dianẹ Inọk je pha sasasa , o ji vwo ikpe buebun ro che yerin .
Ẹkẹvuọvo , ọ sa tọ - ọn .
Ọ sa dianẹ Inọk hẹ ẹdia rẹ imuoshọ .
Vwẹ ẹro roro nẹ ọ djẹ re siomanu , oborẹ ihwo ro ghwoghwo ovuẹ rẹ Ọghẹnẹ kẹ guọnọ ruo je hẹ ẹwẹn rọyen .
Ophu mu ihwo na mamọ .
Ayen vwo utuoma kpahọn .
Ayen jẹ ovuẹ rọyen fia , ayen ji vwo utuoma kpahen Ọghẹnẹ rọ vwẹ ovuẹ na vwọ kẹ .
Ayen cha sa reyọ vwọso Jihova rọ dia Ọghẹnẹ rẹ Inọku - u , ẹkẹvuọvo ayen sa reyọ vwọso Inọk !
Ọkiọvo , Inọk se roro sẹ ọ sa rhoma mrẹ orua rọyen .
O roro kpahen aye kugbe emetẹ rọyen yẹrẹ ọmọshare rọyen Metusela yẹrẹ uvwrọmọ rọyen Lamek ?
( Jẹnẹsis 5 : ​ 21 - 23 , 25 ) Ọna yen oba rẹ arhọ rọyen ?
Inọk dia ohwo re ghwe vwo ẹruọ rẹ ikuegbe rọyen vwẹ Baibol na - a .
Asan erha vwẹ Baibol na yen ghwa nabọ ta ota kpahọn .
( Jẹnẹsis 5 : ​ 21 - 24 ; Hibru 11 : 5 ; Jude 14 , 15 ) Ẹkẹvuọvo , awọreta yena vwẹ uhoho rẹ ọshare ro vwo esegbuyota ọgangan vwọphia .
Wẹ yen mu oghwa rẹ orua wẹn ?
Wo hirharoku egbabọse wọ vwọ chochọ rẹ obo wọ riẹnre nẹ ọ gbare dẹvore ?
Ọ da dia ọtiọyen , wo vwo erọnvwọn buebun vwo se yono mie Inọk .
Ihworakpọ pha brabra ọke re vwo vwiẹ Inọk .
Uvwiẹ yena yen uvwiẹ rẹ ighwrẹn vwo nẹ ọke rẹ Adam rhe .
Vwọrẹ uyota , ihworakpọ sikẹre ẹdia rẹ ọgbagba rẹ Adam kugbe Ivi vwori jovwo rọ va ayen abọ .
Kọyensorọ ihwo vwọ tọn ọke yena .
Dedena , oyerinkugbe rayen vẹ ọ rẹ Jihova hẹ ẹdia rẹ imuoshọ , uruemu rayen ji miovwin mamọ .
Ozighi vọn asan eje .
Orharhe rẹ uruemu yena tonphiyọ vwo nẹ uvwiẹ rivẹ , ọke rẹ Ken vwo hwe oniọvo rọyen Ebẹl .
Ọ sa dianẹ ọmọ rẹ Ken ọvo vwẹ uruemu rẹ ozighi vẹ orukeri rọyen rọ gan nọ ọ rẹ Ken vwọ nyoma !
Vwẹ uvwiẹ rerha , oka rẹ umiovwo ọfa da vwomaphia .
Ihwo ke rhe ton ese rẹ odẹ rẹ Jihova phiyọ , ẹkẹvuọvo , ọ dia idjerhe rẹ ọghọ kugbe ẹga rẹ ayen vwọ kẹ - ẹ .
Ayen reyọ odẹ ọfuanfon rẹ Ọghẹnẹ na vwo ruiruo vwẹ idjerhe ro je fo . ​ — Jẹnẹsis 4 : 8 , 23 - 26 .
Oka rẹ ẹga yena ro miovwin ku na yen vọn asan eje vwẹ ọke rẹ Inọk .
Inọk vwọ ghwanran na , ko rhi hirharoku ojẹ rọ cha jẹ .
Ọ cha vwomaba otu na ?
Gbanẹ ọ cha yan nene Ọghẹnẹ rẹ uyota na Jihova rọ ma idjuvwu vẹ akpọ na ?
Obo ro yonori kpahen Ebẹl re hweri kiridie nẹ ọ ga Jihova vwẹ idjerhe rẹ Jihova guọnọre djobọte mamọ .
Inọk de brorhiẹn rọ vwọ ga Jihova kirobo rẹ Ebẹl ruru .
Jẹnẹsis 5 : 22 vuẹ avwanre nẹ “ Inọk da yan nene Ọghẹnẹ . ”
Ota yena djerephia nẹ Inọk ọyen ohwo rọ ga Ọghẹnẹ vwevunrẹ akpọ yena ro jẹ Ọghẹnẹ ẹriẹn na .
Ọyen ohwo rẹsosuọ rẹ Baibol na djisẹ rọyen vwẹ idjerhe tiọna .
Owọrota rẹ Baibol yena je tanẹ Inọk yan nene Jihova ọke ro vwo vwiẹ Metusela nu .
Kọyen Inọk ọyen ohwo ro vwo orua ọke rọ vwọ hẹ omarẹ ẹgbukpe 65 .
O vwo aye , ẹkẹvuọvo Baibol na se odẹ rọye - en , o ji vwo “ emeshare kugbe emetẹ ” re se uchunu raye - en .
Ọ da dianẹ ọsẹ cha yan nene Ọghẹnẹ , jẹ o vwo orua rọ cha vwẹrote , kọyen ọ cha davwẹngba rọ vwọ vwẹrote ayen vwẹ idjerhe rẹ Ọghẹnẹ .
Inọk riẹnre nẹ Jihova guọnọre nẹ ọ fuevun kẹ aye rọyen .
( Jẹnẹsis 2 : 24 ) Ọ je davwẹngba ro vwo yono emọ rọyen vwẹ idjerhe rẹ Jihova Ọghẹnẹ .
Kidie yen nẹ obuko rọyen rhe ?
Baibol na ghwa vwẹ evuẹ buebun vwọphia - a .
Baibol na ta ota vuọvo kpahen esegbuyota rẹ ọmọ rọyen Metusela - a , rọ dia ohwo rọ ma tọn vwẹ ikuegbe rẹ Baibol na , rọ diarọ te ọke rẹ Oghwe na vwo ku .
Ẹkẹvuọvo , Metusela vwiẹ ọmọ re se Lamek .
E vwo vwiẹ Lamek nu , Inọk rọ dia ọsẹ rode rọyen je dia akpọ vrẹ ẹgbukpe 100 tavwen o ki ghwu .
Lamek da rhe dia ohwo ro dje esegbuyota re niso phia .
Ẹwẹn ọfuanfon rẹ Jihova muro vwọ mraro kpahen Noa rọ dia ọmọ rẹ Lamek , aroẹmrẹ na rugba ọke rẹ Oghwe na vwọ wan nu .
Kerẹ ọsẹ rode rọyen Inọk , Noa ọyen ohwo vuọvo ra tare nẹ ọ yan nene Ọghẹnẹ .
Inọk ghwuru tavwen e ki vwiẹ Noa .
Ẹkẹvuọvo Inọk phi omamọ rẹ udje phiyotọ .
Ọ sa dianẹ Noa yono omamọ rẹ udje yena mie ọsẹ rọyen Lamek , yẹrẹ ọsẹ rọyen rode Metusela , ọ sa tobọ dia Jared rọ dia ọsẹ rẹ Inọk , ro ghwuru ọke rẹ Noa vwọ hẹ ẹgbukpe 366 . ​ — Jẹnẹsis 5 : 25 - 29 ; 6 : 9 ; 9 : 1 .
Roro oborẹ Inọk vwọ fẹnẹ Adam .
Adam rọ dia ohwo rọ gbare ru umwemwu so Jihova , o de phi udje rẹ jẹ ẹmienyo kugbe oja phiyotọ kẹ emọ rọyen .
Dede nẹ Inọk gbare - e , ọ yan nene Ọghẹnẹ , ọ da yanjẹ omamọ rẹ udje rẹ esegbuyota vwo vwọ kẹ emọ rọyen .
Adam ghwuru ọke rẹ Inọk vwọ hẹ ẹgbukpe 308 .
Orua rẹ Adam vwerhire o vwo ghwu ?
Avwanre riẹnre - e .
Obo rọ hepha eje , Inọk “ da yan nene Ọghẹnẹ . ” ​ — Jẹnẹsis 5 : 24 .
Wọ da dia ohwo ro mu oghwa rẹ orua , roro oborẹ wo se yono nẹ udje rẹ esegbuyota rẹ Inọk rhe .
Ofori ra vwọ vwẹrote ekuakua rẹ ugboma rẹ orua rẹ avwanre , ẹkẹvuọvo oyerinkugbe rẹ orua rẹ avwanre vẹ ọ rẹ Jihova yen ma ghanre .
( 1 Timoti 5 : 8 ) Wo se ru ọyena womarẹ ota vẹ uruemu wẹn .
Wọ da yan nene Ọghẹnẹ kirobo rẹ Inọk ruru , je nẹrhẹ Ota rẹ Ọghẹnẹ sun akpeyeren wẹn , ọke yena ku wọ cha yanjẹ omamọ rẹ udje phiyotọ kẹ emọ wẹn .
Ọ sa dianẹ Inọk hẹ ẹdia rẹ ọruvwohwo kidie ọyen ohwo ro vwo esegbuyota vwẹ akpọ rẹ esegbuyota kanre ọke yena .
Ẹkẹvuọvo , Jihova rọ dia Ọghẹnẹ rọyen na vwo oniso rọyen ?
E , o vwo oniso rọyen .
Ẹdẹ ọvo , Jihova de rhi nene odibo rọyen nana rọ fuevun na ta ota .
Ọghẹnẹ da vwẹ ovuẹ kẹ Inọk vwo rhe ihwo rọyen .
Inọk da rhe dia ọmraro rẹsosuọ ra vwẹ ovuẹ rọyen vwọphia vwevunrẹ Baibol na .
Avwanre riẹn ọnana kidie ẹwẹn ọfuanfon mu Jud oniọvo rẹ Jesu vwo si eta rẹ aroẹmrẹ rẹ Inọk phiyotọ ikpe buebun vwọ wan nu .
*
Die yen Inọk mraro kpahen ?
Ọna : “ Nighe , Ọrovwohwo cha rhe vẹ usun rẹ ihwo efuanfon rọye uri vware uri , kọ cha vwẹ ihwo na ejobi guẹdjọ , ko bruhwe ihwo umwemwu na ejobi fiki rẹ uruemu umwemwu rayen rẹ ayen vwẹ idjerhe umwemwu vwo ru , kugbe eta ebrabra rẹ ihwo umwemwu vwo ru , kugbe eta ebrabra rẹ ihwo umwemwu na ta kpahọ . ”
( Jude 14 , 15 ) Inọk vwo esegbuyota ọgangan nẹ aroẹmrẹ na che rugba .
Vwọ kẹ Inọk , ọ pha kerẹ asan a da mrẹ nẹ Ọghẹnẹ ru obo rọ mraro rọyen na nure .
Oboresorọ kẹ ọna : Ọmraro na ta ota kpahen obo re cha ghene phia , o djere kerẹ asan ra da mrẹ nẹ ọ phiare ! ​ — Aizaya 46 : 10 .
Inọk ghwoghwo ovuẹ rẹ Ọghẹnẹ vwọrẹ jẹ oshọẹdjẹ vwọ kẹ ihwo umwemwu
Mavọ yen ọ pha vwọ kẹ Inọk ro vwo ghwoghwo ovuẹ yena vwọ kẹ ihwo ri se nyo ?
Jokaphiyọ oborẹ ovuẹ rọyen na vwo ẹgba te , abọ ẹne yen ọ reyọ ota na “ umwemwu ” vwọ ghwọku ihwo na fikirẹ uruemu rayen kugbe idjerhe rẹ ayen vwo ruo .
Aroẹmrẹ na si ihwo eje orhọ nẹ ayen miovwin akpọ na mamọ ghwe vwo nẹ ọke ra vwọ djẹ ohworakpọ nẹ Idẹn .
Akpọ yena che vwoba ọke rẹ Jihova da cha rhe vẹ “ ihwo efuanfon rọye uri vware uri ” re dia emekeshe re choma kẹ ofovwin .
Inọk ọvo yen ghwoghwo ovuẹ yena ro nẹ odjuvwu rhe vwọrẹ jẹ oshoẹdjẹ !
Ọ sa dianẹ o gbe Lamek unu rọ dia eghene ọke yena , rọ vwọ mrẹ uduefiogbere rẹ ọsẹ rode rọyen .
Ọ da dia ọtiọyen , avwanre riẹn oboresorọ .
Esegbuyota rẹ Inọk se mu avwanre vwọ nọ oma rẹ avwanre sẹ ẹro rẹ Ọghẹnẹ vwo ni akpọ na yen avwanre vwo no .
Ẹdjọ - eguon rẹ Inọk fiudugberi ghwoghwo na je herọ nonẹna , kirobo rọ hepha vwẹ ẹdẹ rẹ Inọk .
Kirobo rẹ Inọk ghwoghwori , Jihova reyọ Oghwe rode na vwọ ghwọrọ akpọ rẹ umwemwu rẹ ẹdẹ rẹ Noa .
Oghwọrọ yena ọyen otete siẹrẹ a da reyọ vwọ vwanvwen oghwọrọ rọ cha vwẹ obaro na .
( Matiu 24 : 38 , 39 ; 2 Pita 2 : 4 - 6 ) Kirobo rọ hepha ọke yena , nonẹna Ọghẹnẹ je choma vẹ uri vware uri efuanfon rọyen rọ vwọ ghwọrọ akpọ rẹ umwemwu nana .
Ofori avwanre ohwo ọvuọvo se eta rẹ Inọk na te udu rere a je vuẹ ihwo efa kpahọn .
Orua vẹ igbeyan rẹ avwanre sa kẹnoma kẹ avwanre .
Avwanre sa dia ẹdia rẹ ọruvwohwo ọkiọvo .
Ẹkẹvuọvo Jihova yanjẹ Inọk vwo - o , ọ je cha yanjẹ idibo rọyen ri fuevun nonẹna vwo - o !
Mavọ yen akpeyeren rẹ Inọk vwoba wan ?
Ughwu rẹ Inọk tobọ gbe ohwo unu vrẹ oka rẹ akpọ ro yerin .
Iyẹnrẹn rẹ Jẹnẹsis da ta : “ Inọk da yan nene Ọghẹnẹ o gbi ghwu - u , fikiridie Ọghẹnẹ reyerọ . ”

( Jẹnẹsis 5 : 24 ) Idjerhe vọ yen Ọghẹnẹ vwọ reyọ Inọk ?
Efanfan rẹ Baibol evo fan Hibru 11 : 5 rẹ ayen vwọ tanẹ Ọghẹnẹ reyọ Inọk kpo odjuvwu .
Ẹkẹvuọvo ọ cha sa dia ọtiọye - en .
Baibol na djerephia nẹ Jesu Kristi yen ohwo rẹsosuọ re tu rhọvwọn nushi kpo odjuvwu . ​ — Jọn 3 : 13 .
Efanfan efa fan Hibru 11 : 5 , rẹ ayen vwọ tanẹ e ruro rere Inọk vwo jẹ ughwu ẹmrẹ .
Die yen ọyena mudiaphiyọ ?
Ọ sa dianẹ Jihova ruro rere Inọk vwo ghwu vwẹ idjerhe ro de jẹ emiavwe rẹ ughwu ẹmrẹ .
Jẹ ẹsosuọ , “ e ji se oseri kpahọ nẹ ivun rọye vwerhe Ọghẹnẹ . ”
Idjerhe vọ ?
Tavwen o ki ghwu , ọ sa dianẹ Ọghẹnẹ vwẹ emramrẹ ro dje akpọ na kerẹ iparadaisi vwọ kẹ Inọk .
Vẹ emramrẹ yena ro djerephia nẹ oma rẹ Inọk vwerhen Jihova na , Inọk da vwerhẹn vwẹ ghwu .
Vwọ kpahen Inọk vẹ idibo rẹ Ọghẹnẹ efa ri fuevun , ọyinkọn Pọl da ta : “ Enana ejobi na ghwuru vwẹ evun rẹ esegbuyota . ”
( Hibru 11 : 13 ) Ọ sa dianẹ ivwighrẹn rọyen guọnọ orivwin rọyen , ẹkẹvuọvo ayen “ gbe sa mrẹ - ẹ , ” kidie ọkiọvo , Jihova yen ruro re vwo jẹ orivwin rọyen ẹmrẹ , rere ayen vwo jẹ ẹreyọ vwo titi ẹga rẹ efian .
*
Vẹ ẹkpo rẹ Baibol yena re roro kpahen nure na , e gbe jẹ avwanre vwẹ ẹwẹn roro oborẹ Inọk ghwu wan .
Vwẹ ẹro roro ẹdia nana , karophiyọ nẹ idjerhe ọfa herọ re se vwo dje - e .
Inọk djẹ krẹ re , oma rhọrọ re .
Ivwighrẹn rọyen vwọ tua , ophu mu ayen fikirẹ ovuẹ rẹ ẹdjọ - eguon ro ghwoghwo .
Inọk da mrẹ asan ọvo ro de siomanu , ji rovwonma ọmọke , ẹkẹvuọvo ọ riẹnre nẹ obọ che te kẹrẹkpẹ .
Ughwu oja hẹ obaro hẹrhẹ .
Ro vwo rovwonma na , ọ da nẹrhovwo rhe Ọghẹnẹ .
Ọke yena , oma ko rhi fuon , ẹwẹn rọyen de te otọ .
Inọk da rhe mrẹ emramrẹ ọvo rọ họhọ obo re ghene phia kẹ .
Ọ sa dianẹ Inọk hirharoku ẹdia ro de che ghwu ughwu rẹ oja ọke rẹ Jihova vwọ reyọ
Vwẹ ẹro roro nẹ kọ rhe mrẹ oma rọyen vwevunrẹ akpọ rọ fẹnẹ ọ rọ riẹnre jovwo .
Ọ họhọ ogba rẹ Idẹn vẹ erhuvwu , ẹkẹvuọvo , o vwo chẹrobim vuọvo re rhẹrẹ - ẹ .
Eshare vẹ eya ri vwo ẹgba rẹ ighene vẹ omakpokpọ yen vọnrọ .
Ayen yerẹn vwọrẹ ufuoma .
O vwo utuoma - a , ihwo re vwọso ẹga kerẹ ihwo rẹ Inọk riẹnre jovwo je herọ - ọ .
Vwọ kẹ Inọk , ọ riẹnre nẹ Jihova vwo ẹguọnọ rọyen , o ji rhiabọreyọ ọyen .
Ọ riẹnre nẹ etinẹ yen asan ro fori nẹ ọ dia , rọ cha dia uwevwin rọyen .
Vẹ omafuvwe yena , Inọk de rhurhu ẹro rọyen , ọ da vwerhẹn yanran .
Etiyin ọyen ọ pha rhi te nonẹna , ọ vwerhẹn vwevunrẹ ughwu , ọ hẹ ẹkarophiyọ rẹ Jihova Ọghẹnẹ !
Kirobo rẹ Jesu veri , ẹdẹ cha rẹ ihwo rehẹ ẹkarophiyọ rẹ Ọghẹnẹ che vwo nyo upho rẹ Kristi , ki che vrẹn nushi rhe mrẹ akpọ kpokpọ rọ vọnre vẹ ufuoma . ​ — Jọn 5 : 28 , 29 .
Wo guọnọ dia etiyin ?
Vwẹ ẹro roro oborẹ oma cha vwerhen owẹ te wọ da mrẹ Inọk .
Roro kpahen erọnvwọn sansan re se yono mie !
Ọyen ọvo yen sa vuẹ avwanre sẹ oborẹ avwanre vwẹ ẹro roro kpahen obo re phia kẹ tavwen o ki ughwu na ghini uyota .
Ẹkẹvuọvo , o vwo emu ọvo ofori nẹ e yono mie enẹna .
Rọ vwọ ta ota kpahen Inọk nu , Pọl da ta : “ Ọ dia esegbuyota - a yọ epha bẹnbẹn re vwo ru obo ri je . ”
( Hibru 11 : 6 ) Ọnana oboresorọ rọ nẹrhẹ avwanre ohwo ọvuọvo vwọ vwẹrokere esegbuyota rẹ Inọk !
Ihwo evo ri yono kpahen Baibol na tare nẹ eta rẹ ọbe rẹ ikuegbe re phiare - e , re se Ọbe rẹ Inọk yen Jud rionbọra , ẹkẹvuọvo ọbe na ọyen ọbe rẹ efian ra riẹn esiri rọye - en , ra tare nẹ a vwẹ odẹ rẹ Inọk vwo se .
Ọbe na djunute aroẹmrẹ rẹ Inọk gbagba , ẹkẹvuọvo ọ sa dianẹ esiri rẹ ikuegbe nana ọyen ọ rẹ awanre , ro ji ghwru re , esiri rẹ ikuegbe nana sa dia ọ re si phiyọ ọbe yẹrẹ ọ ra vwẹ unu gbe .
Ọ sa dianẹ esiri rẹ ikuegbe rẹ awanre yena yen Jud rionbọra yẹrẹ obo ro yono kpahen Inọk vwo mie Jesu rọ dia ohwo rọ mrẹ oborẹ Inọk yeren akpọ rọyen wan vwẹ odjuvwu ọke yena .
Vwẹ idjerhe vuọvo na , ọ sa dianẹ Ọghẹnẹ ruro rere orivwin rẹ Mosis vẹ ọ rẹ Jesu vwọ vrabọ rẹ ogbeku tiọyena . ​ — Urhi Rivẹ 34 : 5 , 6 ; Luk 24 : 3 - 6 ; Jude 9 .
Ọmọtẹ rọhẹ omarẹ ẹgbukpe 4 mrẹ ivwirhi ro brẹ nẹ unu rẹ asan rẹ ivwirhi wan nẹ ifatri ọvo cha , ivwirhi na họhọ evwru vwẹ obenu .
Ko rorori nẹ evwru yen e ruẹ vwẹ ifatri na .
Ororochọ rẹ omotete nana ro fiemu - u na se fovwon ohwo phiyọ ehwẹ .
Ẹkẹvuọvo , ororochọ se djobọte akpeyeren rẹ avwanre .
Kerẹ udje , e de se odjekẹ re si phiyọ ọgọ rẹ uhunvwun chọ , ọ sa so imuoshọ .
Ororochọ kpahen Ota rẹ Ọghẹnẹ sa so imuoshọ ọgangan .
Kerẹ udje , ihwo evo vwẹ ẹruọ rẹ iyono rẹ Jesu - u .
( Jọn 6 : 48 - 68 ) Ukperẹ ayen vwo yono kpobarophiyọ , ayen da sen kemu kemu rẹ Jesu yonori .
Okpemu yen va ayen abọ !
Wo se Baibol na vwọ kẹ odjekẹ ?
Ọyen omamọ rẹ uruemu .
Oshọ mu we nẹ wo se vwo ẹruọ rẹ asan evo chọ vwevunrẹ Baibol na ?
Ọ phia kẹ ihwo buebun .
Roro kpahen ẹdia erha rẹ ihwo de me rorochọ .
Iji rẹ Baibol na rọ tare nẹ “ djẹ oshọ rẹ Ọghẹnẹ , ” ihwo evo se vwo ẹruọ rọye - en .
Kẹ ayen roro nẹ ọyena mudiaphiyọ a vwọ djoshọ rẹ Ọghẹnẹ fikirẹ oja rọ cha vwọ re ohwo .
( Aghwoghwo 12 : 13 ) Ẹkẹvuọvo , Ọghẹnẹ guọnọ oka rẹ oshọẹdjẹ tiọyena miẹ ihwo re ga - a .
Ọ da ta : “ Wọ djẹ oshọ - ọ , kidie me vẹ owẹ herọ , wo jẹ ofu dje we - e , kidie Mẹvwẹ Ọghẹnẹ wẹn .
Me kẹ wẹ ogangan , Me cha wẹ uko . ”
( Aizaya 41 : 10 ) Oshọẹdjẹ rẹ Ọghẹnẹ mudiaphiyọ e vwo nyupho rọyen , ji muọghọ kẹ .
A cha vwẹ erhanre vwọ torhẹ akpọ na ?
Ihwo evo vwo ẹruọ rẹ ẹkpo rẹ Baibol nana chọ : “ Kidie vwọ kẹ kemu kemu o vwo . . . ọke , . . . ọke re vwo vwiẹ vẹ ọke re vwo ghwẹ . ”
Kẹ ayen roro nẹ Ọghẹnẹ brorhiẹn rẹ ọke ohwo ọvuọvo che vwo ghwu phiyotọ .
( Aghwoghwo 3 : 1 , 2 ) Ẹkẹvuọvo , ẹkpo yena ta ota kpahen akpeyeren rẹ ohworakpọ vwo nẹ ọke re vwo vwiẹ re te ughwu , ọ je tanẹ ohworakpọ vrabọ rẹ ughwu - u .
Baibol na je tanẹ orhiẹn - ebro rẹ avwanre se djobọte akpeyeren rẹ avwanre .
Kerẹ udje , avwanre de se : “ Oshọẹdjẹ rẹ Ọrovwohwo na nẹrhẹ atọn . ”
( Isẹ 10 : 27 ; Une Rẹ Ejiro 90 : 10 ; Aizaya 55 : 3 ) Vwẹ idjerhe vọ ?
Kerẹ udje , e vwo muọghọ kẹ Ota rẹ Ọghẹnẹ sa nẹrhẹ avwanre kẹnoma kẹ udi ẹda vroma vẹ ọfanrhiẹn . ​ — 1 Kọrẹnt 6 : 9 , 10 .
Baibol na vwọ tanẹ a vwẹ akpọ vẹ idjuvwu vwọ “ kpahe enu kẹ erhanre ” na , ihwo evo ki roro nẹ akpọ vẹ odjuvwu re rhiẹromrẹ na yen Ọghẹnẹ cha ghwọrọ .
( 2 Pita 3 : 7 ) Ẹkẹvuọvo Ọghẹnẹ veri nẹ ọyen cha rhọnvwe nẹ a ghwọrọ otọrakpọ na - a .
Ọghẹnẹ yen “ vwẹ uchivwo rẹ otọ na vi , rere o vwo je kpogho bẹdẹ . ”
( Une Rẹ Ejiro 104 : 5 ; Aizaya 45 : 18 ) Irueru rẹ akpọ nana ro miovwin ku na yen che no bẹdẹ , kerẹsiẹ ra da mrẹ nẹ a vwẹ erhanre guọghọ , ọ dia otọrakpọ na re rhiẹromrẹ na - a .
A da vwẹ idjuvwu na vwọ ta ota idjerhe ghevweghe , o se mudiaphiyọ ophephe na , obenu na rẹ isio hepha na yẹrẹ asan rẹ Ọghẹnẹ dia .
A cha ghwọrọ ọvuọvo usun rẹ enana - a .
Kirobo wọ sa mrẹ vwo nẹ idje yena rhe , ọke buebun ihwo vwo ẹruọ rọ chọre kpahen ẹkpo rẹ Baibol rẹ ayen seri .
Jẹ diesorọ Ọghẹnẹ vwọ vwẹ uphẹn kẹ emu ọtiọyena ?
Ihwo evo se roro : ‘ Ọghẹnẹ da riẹn emu eje , ji vwo aghwanre , manẹ ọ kẹ avwanre ọbe rọ nabọ si vwẹ idjerhe rẹ kohwo kohwo de se vwo ẹruọ rọyen .
Diesorọ o rhe ruo ọtiọye - en ? ’
Gba fuẹrẹn iroro erha re nẹrhẹ ihwo vwo ẹruọ rẹ Baibol na chọ ọke buebun .
E si Baibol na vwẹ idjerhe rẹ ihwo re vwomakpotọ , ri ji vwo owenvwe ri vwo yono se vwo vwo ẹruọ rọyen .
Jesu da ta kẹ Ọsẹ rọyen : “ Me kpẹvwẹ owẹn , Ọsẹ , Ọrovwohwo ro vwo odjuvwu vẹ akpọ , ru wo vwo si imu nana nu kẹ evwaghwanre kugbe otu ri vwo ẹruọ wọ da vwẹ ayen phia kẹ emọboba . ”
( Luk 10 : 21 ) E si Baibol na vwẹ idjerhe rẹ ihwo ri vwo omamọ rẹ ẹwẹn kpahọn ọvo yen se vwo ẹruọ rọyen .
Ihwo ri vwo uruemu rẹ omaẹkparọ , rọ dia ẹkuruemu rẹ “ evwaghwanre , ” yen me vwo ẹruọ rẹ Biabol na chọ .
Ẹkẹvuọvo , ihwo ri vwo uruemu rẹ “ emọboba ” rọ dia omaevwokpotọ kugbe owenvwe re vwo yono , yen vwo ẹruọ rẹ Ota rẹ Ọghẹnẹ .
Ọghẹnẹ nabọ riẹn Baibol na si dẹn !
E si Baibol na vwọ kẹ ihwo re guọnọ ukẹcha rẹ Ọghẹnẹ ri vwo vwo ẹruọ rọyen .
Jesu djerephia nẹ ihwo cha guọnọ ukẹcha tavwen ayen ki se vwo ẹruọ rẹ obo ro yono gbagba .
Mavọ yen ayen sa vwọ mrẹ ?
Jesu da ta : “ Obruche na , [ “ ẹwẹn , ” NW ] ọfuanfon na , rẹ Ọsẹ na che ji rhe vwẹ odẹ mẹ na , ko che yono ovwan emu ejobi . ”
( Jọn 14 : 26 ) Ọtiọyena Ọghẹnẹ vwẹ ẹwẹn ọfuanfọn rọyen rọ dia ẹgba ro vwo ruiruo , vwọ chọn ihwo uko vwo vwo ẹruọ oborẹ ayen seri vwẹ Baibol na .
Ẹkẹvuọvo , Ọghẹnẹ siobọ nẹ ẹwẹn ọfuanfon rọyen kẹ ihwo re vwẹroso ukẹcha rọye - en , ọtiọyena ayen rhe se vwo ẹruọ rẹ Baibol na - a .
Ẹwẹn ọfuanfon na ji muẹ Inenikristi ri vwo erianriẹn vwo brẹ ihwo re guọnọ ukẹcha ra rere ayen se vwo vwo ẹruọ rẹ Baibol na . ​ — Iruo Rẹ Iyinkọn Na 8 : 26 - 35 .
O vwo asan rẹ ọke che te tavwen ihwo ki se vwo ẹruọ rẹ ẹkpo rẹ Baibol evo .
Kerẹ udje , a vuẹ ọmraro Daniẹl nẹ o si ovuẹ ọvo phiyotọ kpahen obaro na .
Amakashe ọvo da vuẹ : “ Daniẹl , rhurhu eta na , ko ọbe na gbe , bẹsiẹ rẹ ọke rẹ oba na vwo te . ”
Vwẹ ikpe buebun re wanre , buebun rẹ ihwo se ọbe rẹ Daniẹl na , jẹ ayen se vwo ẹruọ rọye - en .
Vwọrẹ uyota , Daniẹl tobọ vwo ẹruọ rẹ eta na evo ro siri na - a .
Ọ da ta : “ Mi nyori , ẹkẹvuọvo yọ ro vwẹ - ẹ . ”
Ukuotọ rọyen , ihwo cha nabọ vwo ẹruọ rẹ aroẹmrẹ rẹ Ọghẹnẹ vwọ phia womarẹ Daniẹl na , ẹkẹvuọvo vwẹ ọke rẹ Ọghẹnẹ muegbe rọyen de te .
Amakashe na da ta : “ Yanran kpo asan wọ ra , Daniẹl kidie erhurhu eta na e de rhe ko ayen gbe bẹsiẹ rẹ ọke rọ oba na vwo te . ”
Ihwo vọ yen che vwo ẹruọ rẹ eta rẹ Ọghẹnẹ ?
“ Ohwo umwemwu ọvuọvo che vwo ọhọ rọye - e ẹkẹvuọvo otu re ghwanre ki vwo ọhọ rọye . ”
( Daniẹl 12 : 4 , 8 - 10 ) Ọtiọyena , Ọghẹnẹ hẹrhẹ ọke ro fori tavwen ọ ke vwẹ ẹruọ rẹ ẹkpo rẹ Baibol evo vwọ phia .
O vwo ọke ọvo rẹ Iseri rẹ Jihova vwo vwo ẹruọ rẹ Baibol na chọ re ?
E .
Jẹ ọke vwo te rẹ Ọghẹnẹ vwo ru eta na phẹn , ayen de ji wene ẹruọ rẹ ayen vwori jovwo .
Ayen vwo imuẹro nẹ ayen vwẹrokere iyinkọn rẹ Kristi ri wene oborẹ ayen riẹnre kọke kọke rẹ Jesu da kpọ ayen vi . ​ — Iruo Rẹ Iyinkọn Na 1 : 6 , 7 .
Iroro rẹ ọmọtẹ yena kpahen asan rẹ evwru nẹ cha sa dia ororochọ ro fiemu - u .
Ẹkẹvuọvo , obo rẹ Baibol na yonori ghanre kẹ wẹ mamọ .
Ohwo che se vwo ẹruọ rẹ Baibol na womarẹ ẹgbaẹdavwọn romobọ - ọ .
Ọtiọyena , guọnọ ukẹcha wo vwo vwo ẹruọ rẹ obo wo se .
Guọno ihwo ri se Baibol na vẹ ẹwẹn rẹ omaevwokpotọ , re vwẹroso ẹwẹn ọfuanfon rẹ Ọghẹnẹ rere ayen vwo vwo ẹruọ rẹ Baibol na , ri vwo imuẹro nẹ avwanre yerẹn vwẹ ọke rẹ Ọghẹnẹ vwọ guọnọ nẹ a riẹn Baibol na .
Ta ota kẹ Iseri rẹ Jihova yẹrẹ kpo wẹbsaiti rayen jw.org re se ehiahiẹ rẹ ayen ruru .
Baibol na veri : “ Wo de bunu kẹ erianriẹn . . . , ku wọ mrẹ erianriẹn rẹ Ọghẹnẹ . ” ​ — Isẹ 2 : 3 - 5 .
Akpọ na vọnre vẹ ojaẹriọ , ẹkẹvuọvo Ọghẹnẹ yen sorọ ?
Die wọ cha ta ?
E
Ẹjo
Ọkiọvo
Oborẹ Baibol na tare
“ Ọ bẹbẹ kẹ Ọrovwoẹgba na rẹ o vwo ru chọ . ”
( Job 34 : 10 ) Ọ dia Ọghẹnẹ yen so umiovwo kugbe oja ra mrẹ vwẹ akpọ na nonẹna - a .
Die ọfa yen Baibol na se yono avwanre ?
Eshu rọ dia Idẹbono na , “ osun rẹ akpọ nana ” yen so ojaẹriọ na . ​ — Jọn 14 : 30 .
Orharhe rẹ ojẹ rẹ ihwo jẹre ji sua ojaẹriọ kugbe umiovwo . ​ — Jems 1 : 14 , 15 .
Ihwo evo vwo imuẹro nẹ vwomarẹ ẹgbaẹdavwọn rẹ ihworakpọ eje , ke se si ojaẹriọ no , efa rorori nẹ akpọ na se wene kpo ọ rẹ erhuvwu kpregede .
Die wo rorori ?
Oborẹ Baibol na tare
Ọghẹnẹ che si ojaẹriọ no .
“ Ughwu gbe cha dia ọfa - a , eyẹ omaemuohọ eye oviẹ eyẹ odjadja ọfa - a . ” ​ — Ẹvwọphia 21 : 3 , 4 .
Die ọfa yen Baibol na se yono avwanre ?
Ọghẹnẹ cha reyọ Jesu vwo si ojaẹriọ rẹ Idẹbono soro no . ​ — 1 Jọn 3 : 8 .
Ihwo esiri cha dia vwọrẹ ufuoma vwẹ otọrakpọ na bẹdẹ . ​ — Une Rẹ Ejiro 37 : 9 - 11 , 29 .
Wọ da guọnọ riẹn oboresorọ Ọghẹnẹ vwọ vwẹ uphẹn kẹ ojaẹriọ , kpo uyovwinrota 11 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre
Ọ je herọ vwẹ www.jw.org /⁠ urh
O Vwo Asan Evo Vwẹ Baibol na re Vwọso Ohwohwo ?
( Ni IYONO RẸ BAIBOL > ẸKPAHỌNPHIYỌ RẸ ENỌ RẸ BAIBOL NA )
© 2016 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba ta ota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IMAGAZINI NANA , re se Uwevwin Orhẹrẹ na , titi Jihova Ọghẹnẹ , rọ dia Osun rẹ odjuvwu vẹ akpọ .
O bru ihwo uche womarẹ iyẹnrẹn esiri rẹ Uvie rẹ Ọghẹnẹ ro che si imwemwu eje no kẹrẹkpẹ , o mi rhe ru akpọ na phiyọ iparadaisi .
O jiro nẹ e vwo esegbuyota kpahen Jesu Kristi , ro ghwuru rere avwanre se vwo vwo arhọ rẹ bẹdẹ , ro ji suẹn asaọkiephana kerẹ Ovie rẹ Uvie Ọghẹnẹ .
Rhavwẹn 1879 , ọyen a vwọ teyen imagazini nana cha re , o titi usuon rẹ akpọ nana - a .
E mu eta rehẹ evun rọyen ejobi kpahen Baibol na .
Iyovwinreta
3 Okẹ A Mrẹ Vwo Dje - e
4 Okẹ rẹ Ọghẹnẹ rọ Ma Rho ​ — Diesorọ ọ Vwọ Ghanre ?
6 Die Wo Che ru Kpahen Okẹ rẹ Ọghẹnẹ rọ Ma Rho Na ?
8 A VWỌ GHA EHWARE VẸ ORỌNVWE OBO RA GUỌNỌ MIE INENIKRISTI ?
10 USIVWIN VWO NẸ ỌVIẸN ​ — ỌKE AWANRE VẸ ỌKE NANA
13 MRẸ ERERE VWO NẸ URUEMU RA VWỌ KẸ OKẸ
16 DIE YEN BAIBOL NA TARE ?
Die yen okẹ rọ ma rho rẹ Ọghẹnẹ vwọ kẹ avwanre ?
Baibol na da ta : “ Ọghẹnẹ guọnọ akpọ na ọ da vwẹ Ọmọ ọvuọvo rọye na kẹ . ” ​ — Jọn 3 : 16 .
Uwevwin Orhẹrẹ nana kanrunumu oboresorọ Ọghẹnẹ vwo ji Jesu rhe rhi ghwu kẹ avwanre vẹ oborẹ avwanre se vwo dje idavwaro phia kẹ okẹ yena .
UYOVWINROTA RẸ ỌBE NA | WO CHE RHIABỌREYỌ OKẸ RẸ ỌGHẸNẸ RỌ MA RHO ?
ISHAPINA ra vwọ kara ipẹnsoro rọhẹ obọ rẹ Jordan họhọ orọnvwọn ro fiemu - u .
Dedena , ọyen orọnvwọn ọvo rọ ghanre kẹ mamọ .
Jordan tare nẹ “ Russell rọ dia ugbeyan rẹ orua rẹ avwanre yen vwerọ kẹ vwẹ ọke me vwọ hẹ omotete . ”
Ọke rẹ Russell vwo ghwu nu , Jordan da rhe riẹn nẹ Russell vwẹ ukẹcha kẹ ọsẹ rode kugbe ọsẹ vẹ oni rọyen mamọ ọke ayen vwọ hirharoku ebẹnbẹn .
Jordan da ta : “ Asaọkiephana me rhe vwọ riẹn kpahen Russell re na , omokẹ nana kọ rhoma rhe ghanre kẹ vwẹ vrẹ obo ri jovwo . ”
Obo re phia kẹ Jordan na ghwe djephia nẹ vwẹ ẹro rẹ ihwo evo , okẹ se jẹ emuefio .
Ẹkẹvuọvo , vwọ kẹ ohwo ra kẹre okẹ na , ọ sa ghanre vrẹ obo ra sa vwẹ igho dẹ .
Baibol na vwẹ eta nana ra riẹnre mamọ na vwo dje okẹ ra mrẹ vwo dje - e : “ Kidie ọtiọye Ọghẹnẹ guọnọ akpọ na ọ da vwẹ Ọmọ ọvuọvo rọye na kẹ , rere ohwo kohwo ro sere gbuyota vwo jẹ ghwọrọ ẹkẹvuọvo ko vwo arhọ ri bẹdẹ . ” ​ — Jọn 3 : 16 .
Okẹ rọ sa kẹ ohwo ra vwerọ kẹ arhọ rẹ bẹdẹ !
A sa mrẹ okẹ rọ ghanre vrẹ ọyena ?
Dede nẹ Inenikristi evo cha sa riẹn ọghanrovwẹ rẹ okẹ yena - a , jẹ Inenikristi uyota vwẹ ẹro “ ọghaghanre ” vwo no .
( Une Rẹ Ejiro 49 : 8 ; 1 Pita 1 : 18 , 19 ) Die yen nẹrhẹ Ọghẹnẹ vwẹ arhọ rẹ Ọmọ rọyen vwọ kẹ akpọ na kerẹ okẹ ?
Ọyinkọn Pọl vwẹ eta nana vwo dje oboresorọ : “ Umwemwu wan oma rẹ ohwo ọvo rhe akpọ rẹ ughwu da wan oma rẹ umwemwu rhe na , ọtiọye na ughwu da hrabọ ro ihwo ejobi . ”
( Rom 5 : 12 ) Ọshare rẹsosuọ Adam ru umwemwu womarẹ ọ vwọ vwẹ arogba rọyen gbevwọso Ọghẹnẹ , ọtiọyena , o de ghwu .
Fikirẹ Adam kọyen ihworakpọ ejobi vwo ghwẹ .
“ Osa rẹ umwemwu hẹ ughwu , ẹkẹvuọvo ẹserọphẹ rẹ Ọghẹnẹ na ọye hẹ arhọ ri bẹdẹ vwẹ evun ri Jesu Kristi Ọrovwavwanre . ”
( Rom 6 : 23 ) Rere e vwo sivwin ihworakpọ vwo nẹ ughwu , Ọghẹnẹ de ji Ọmọ rọyen Jesu Kristi rhe akpọ na re ọ vwẹ arhọ ọgbagba rọyen vwo ze vwọ kẹ ihworakpọ .
Izobo nana ra riẹn phiyọ “ ẹtanhirhe ” na , cha nẹrhẹ kohwo kohwo ro se Jesu gbuyota vwo arhọ rẹ bẹdẹ . ​ — Rom 3 : 24 .
Vwọ kpahen ebruphiyọ na ejobi rẹ Ọghẹnẹ cha vwọ kẹ ihwo re ga womarẹ Jesu Kristi na , Pọl da ta : “ Ẹkpẹvwẹ kẹ Ọghẹnẹ fiki rẹ ẹse rọye rẹ unu se gbe - e . ”
( 2 Kọrẹnt 9 : 15 ) Vwọrẹ uyota , ọtanhirhe na dia oborẹ unu se gbe - e .
Yẹ , usun rẹ okẹ na ejobi rẹ Ọghẹnẹ vwọ kẹ ihworakpọ na , diesorọ ọ vwọ dianẹ ọtanhirhe na yen ma ghanre ?
Idjerhe vọ yen ọ vwọ fẹnẹ okẹ efa ri nẹ obọ rẹ Ọghẹnẹ rhe ?
* Die yen o fori nẹ o mu avwanre vwo ru ?
Avwanre jiriro kẹ wẹ nẹ wo se ẹkpahọnphiyọ rẹ Baibol vwọ kẹ enọ yena vwẹ iyovwinreta ivẹ re vwọ kpahen ọnana .
Jesu “ vwẹ arhọ rọye kpahe otọ kẹ avwanre . ”
( 1 Jọn 3 : 16 ) Ẹkẹvuọvo , rọ vwọ dianẹ izobo yena ọyen ẹbẹre ọvo rẹ ọhọre rẹ Ọghẹnẹ na , iyovwinreta nana re vwọ kpahen ohwohwo na cha tẹnrovi ẹdia rẹ Ọghẹnẹ rọ dia ohwo rọ kẹ avwanre ọtanhirhe na .
UYOVWINROTA RẸ ỌBE NA | WO CHE RHIABỌREYỌ OKẸ RẸ ỌGHẸNẸ RỌ MA RHO ?
Die yen sa nẹrhẹ okẹ ghanre kẹ wẹ ?
Ọ sa dia erọnvwọn ẹne nana : ( 1 ) ohwo rọ kẹ wẹ okẹ na , ( 2 ) oboresorọ ọ vwọ kẹ wẹ okẹ na , ( 3 ) oborẹ ohwo na vwo ze tavwen okẹ na ki te we obọ , kugbe ( 4 ) okẹ na yen obo wọ ghwa guọnọ .
E de roro kpahen erọnvwọn yena , e sa chọn avwanre uko vwo ru ọdavwaro avwanre kodophiyọ kpahen ọtanhirhe na rọ dia okẹ rọ ma rho ro nẹ obọ rẹ Ọghẹnẹ rhe .
Okẹ evo dia ghanghanre kidie ohwo ro vwo ogangan rẹ usuon yẹrẹ ohwo re muọghọ kẹ yen vwerọ kẹ avwanre .
O vwo okẹ evo dede nẹ igho ra vwọ dẹ ayen ghwe bu - un , jẹ e ni ayen ghanghanre kidie ohwo rẹ orua yẹrẹ ugbeyan ra vwẹroso yen vwerọ kẹ avwanre .
Ọna yen oka rẹ okẹ rẹ Russell vwọ kẹ Jordan ra ta ota kpahen vwẹ uyovwinrota rẹsosuọ na .
Mavọ yen ọnana shekpahen okẹ rẹ ọtanhirhe na ?
Ẹsosuọ , Baibol na tare nẹ “ Ọghẹnẹ ji Ọmọ rọye ọvuọvo na rhe akpọ na , rere avwanre vwọ wan oma rọye rhọ . ”
( 1 Jọn 4 : 9 ) Ọnana yen sorọ okẹ na vwọ ghanre .
O vwo ohwo vuọvo rọ rho vrẹ Ọghẹnẹ - ẹ .
Ọbuine rẹ Hibru ọvo da ta kpahen Ọghẹnẹ : “ Jẹ ihwo riẹn nẹ wẹwẹ , rẹ odẹ wẹ dia Jihova na , Wẹ ọvo yen Me Kpenu vwẹ akpọ na ejobi . ”
( Une Rẹ Ejiro 83 : 18 , NW ) O rhe vwo ohwo ọfa rọ rho vrẹ Ọghẹnẹ rọ sa kẹ avwanre okẹ - ẹ .
Ọrivẹ , Ọghẹnẹ yen “ Ọsẹ rẹ avwanre . ”
( Aizaya 63 : 16 ) Vwẹ idjerhe vọ ?
Ọyen kẹ avwanre arhọ .
Vwọba , ọ nabọ vwẹrote avwanre kirobo rẹ ọsẹ vwẹrote emọ rọyen .
Vwẹ ọke rẹ awanre , Ọghẹnẹ vwọ ta ota kẹ ihwo rọyen evo , ọ da nọ : “ Ifrem ọmọ ọghaghare mẹ na ?
Ọmọ ro je vwe o ruẹ ? . . .
Eriyin na udu mẹ viẹ kpahọ ; omuẹro mi che ni aruẹdọ rọye . ”
( Jerimaya 31 : 20 ) Oka rẹ iroro tiọyena yen Ọghẹnẹ ji vwo kpahen ihwo re ga nonẹna .
Ọyehẹ Ọmemama ro me vwo ẹgba , Ọsẹ kugbe Ugbeyan avwanre .
Ọtiọyena okẹ ro nẹ obọ rọyen rhe eje pha ghanghanre .
Okẹ evo ghanra kidie uvi rẹ ẹguọnọ yen mu ohwo vwo ruo , ọ dia a gba ohwo na - a .
Ohwo ro vwo ẹwẹn ra vwọ kẹ okẹ rhẹro rẹ ẹse re che ru kẹ rhivwi - in .
Ọghẹnẹ siobọnu Ọmọ rọyen kidie o vwo ẹguọnọ rẹ avwanre .
Baibol na da ta : “ Vwẹ ọnana kọye ẹguọnọ rẹ Ọghẹnẹ vwọ phia vwẹ o hri rẹ avwanre , nẹ Ọghẹnẹ ji Ọmọ rọye ọvuọvo na rhe . ”
Diesorọ o vwo ru ọnana ?
“ Rere avwanre vwọ wan oma rọye rhọ . ”
( 1 Jọn 4 : 9 ) A gba Ọghẹnẹ ru ọnana ?
Kakaka !
“ Ẹtanhirhe rẹ . . . Jesu Kristi ” na ọyen odjephia rẹ “ ẹserọphẹ ” rẹ Ọghẹnẹ . ​ — Rom 3 : 24 .
Diesorọ okẹ rẹ Ọghẹnẹ na vwọ dia “ ẹserọphẹ ” ?
Baibol na da ta : “ Ọghẹnẹ dje ẹguọnọ rọye kẹ avwanre nẹ ọke rẹ avwanre vwọ hẹ iruimwemwu Kristi de rhi ghwu kẹ avwanre . ”
( Rom 5 : 8 ) Uvi rẹ ẹguọnọ yen mu Ọghẹnẹ vwo ruo vwọ kẹ ihworakpọ re vwiẹrẹre , ri vwo ọchuko - o , re je dia irumwemwu .
Avwanre wian vwọ kẹ ẹguọnọ na - a , a je cha sa hwosa rọye - en .
Okẹ rọyen na ọyen odjephia rẹ ẹguọnọ rọ ma rho kparobọ .
Okẹ evo ghanre fikirẹ oborẹ ohwo na vwo ze tavwen ọ ke sa kẹ okẹ na .
Siẹrẹ ohwo da choma ro vwo siobọnu orọnvwọn rọ ghanre kẹ vwọ kẹ avwanre , ẹro ọghanghanre yen avwanre vwo no fikirẹ obo ro vwo ze na .
Ọghẹnẹ siobọnu “ Ọmọ ọvuọvo rọye . ”
( Jọn 3 : 16 ) Jesu rẹ Ọghẹnẹ siobọnu kẹ avwanre na yen ohwo rẹ Ọghẹnẹ me vwo ẹguọnọ kpahen .
Ọke rẹ Ọghẹnẹ vwọ ma idjuvwu vẹ akpọ na , Jesu vẹ Ọghẹnẹ wian kugbe vwẹ ikpe buebun re se keri - i , Jesu kọ rhe dia “ omavwerhovwẹ rọye kẹdẹ kẹdẹ . ”
( Isẹ 8 : 30 ) Jesu yen “ Ọmọ ” rẹ Ọghẹnẹ kugbe “ uhoho rẹ Ọghẹnẹ re jẹ mrẹ na . ”
( Kọlose 1 : 13 - 15 ) Oyerinkugbe rọhẹ uvwre rẹ Ọghẹnẹ vẹ Jesu ganre mamọ .
Dedena , Ọghẹnẹ “ vwẹ Ọmọ rọye ọvuọvo jahwa - a . ”
( Rom 8 : 31 , 32 ) Jihova kẹ avwanre obo re ma ghanre kẹ .
O vwo okẹ vuọvo rọ ghanre te - e .
Okẹ evo pha ghanghanre kidie ọyen obo ra ghwa guọnọ dẹn .
Kerẹ udje , mavọ oma cha vwerhen owẹ te siẹrẹ ohwo ọvo da hwosa re vwo sivwin ọga ro re hwe we jovwo !
Okẹ yena cha da wẹ aro mamọ , gbanẹ ọ dia ọtiọye - en ?
“ Kidie kirobo rẹ ihwo ejobi wan oma rẹ Adamu ghwu , ọtiọye rhe vwẹ oma ri Kristi ihwo ejobi ke cha rhọ . ”
( 1 Kọrẹnt 15 : 22 ) Ihwo ejobi wan oma rẹ Adam “ ghwu ” kidie avwanre emọ rẹ Adam .
Avwanre rha sa vrabọ rẹ ọmiaọvwẹ rẹ ọga kugbe ughwu - u , yẹrẹ nene Ọghẹnẹ rhuẹrẹkugbe rere e vwo jẹ abe ẹriọ - ọ .
Ihworakpọ che se vwo “ arhọ ” womarẹ ẹgbaẹdavwọn omobọ raye - en .
Baibol na da ta : “ O vwo ohwo ọvuọvo rọ sa tan oma rọye - e , eyẹ rọ sa vwẹ uchunu rẹ arhọ rọye kẹ Ọghẹnẹ - ẹ . . .
O che se te bẹdẹ - ẹ . ”
( Une Rẹ Ejiro 49 : 7 , 8 ) Avwanre ghene guọnọ ukẹcha mamọ kidie avwanre ọvo cha sa hwosa rẹ ọtanhirhe na - a .
O vwo oborẹ avwanre se ru - u .
Fikirẹ ẹguọnọ rọyen , Jihova da hwosa “ re vwo sivwin ” arhọ rẹ avwanre , rere womarẹ Jesu “ ihwo ejobi ke cha rhọ . ”
Mavọ yen ọtanhirhe na ru ọnana wan ?
“ Ọbara ri Jesu Ọmọ rọye kọ hworhẹ avwanre nẹ umwemwu ejobi . ”
Vwọrẹ uyota , esegbuyota kpahen ọbara rẹ Jesu rhie uphẹn phiyọ vwọ kẹ evwoghovwo rẹ umwemwu , ji te arhọ rẹ bẹdẹ .
( 1 Jọn 1 : 7 ; 5 : 13 ) Die yen ọtanhirhe na che ru kẹ ihwo rẹ avwanre vwo ẹguọnọ kpahen ri ghwuru ?
“ Kirobo rẹ ughwu wan oma rẹ ohwo ọvo rhe , ọtiọye evrẹnushi rẹ otu ri ghwuru je wan oma rẹ ohwo ọvo [ Jesu ] rhe . ” ​ — 1 Kọrẹnt 15 : 21 .
*
Ohwo ọvuọvo che se ruẹse rọ rho te ọ rẹ Ọghẹnẹ ru kẹ avwanre na - a rọ dia izobo rẹ Jesu .
O vwo ohwo vuọvo rọ kẹ avwanre okẹ rọ ghanre te ọ rẹ Jihova Ọghẹnẹ kẹ avwanre - e .
O ji vwo okẹ vuọvo ro ru obo ra ghwa guọnọ vrẹ izobo ro si avwanre nẹ umwemwu kugbe ughwu - u .
E , o vwo okẹ ọvuọvo re se vwo dje ọtanhirhe na - a .
Wo vwo yono kpobarophiyọ kpahen ughwu rẹ Jesu kugbe oborẹ wọ vwọ mrẹ erere norhe , ni ividio na Karophiyọ Ughwu rẹ Jesu vwẹ www.jw.org / urh .
Kpo ẸBE VẸ ERỌNVWỌN EFA > IVIDIO .
Vwọ kẹ evuẹ efa kpahen ọhọre rẹ Ọghẹnẹ rọ vwọ rhọvwọn ihwo ri ghwuru nushi , ni uyovwinrota 7 rẹ ọbe nana Die Yen Baibol na Se Yono Avwanre ?
rẹ Iseri rẹ Jihova teyenphia , ọ jehẹ www.jw.org / urh .
UYOVWINROTA RẸ ỌBE NA | WO CHE RHIABỌREYỌ OKẸ RẸ ỌGHẸNẸ RỌ MA RHO ?
“ Kidie ẹguọnọ ri Kristi ri sun avwanre . . .
Yo ghwu kẹ ihwo ejobi , rere ayen otu re herọ na vwo jẹ dia kẹ omobọ rayen ọfa ẹkẹvuọvo vwọ kẹ ohwo rọ vwi fiki rayen ghwu . ” ​ — 2 Kọrẹnt 5 : 14 , 15 .
OKẸ rẹ oghẹresan mu avwanre vwo dje ẹkpẹvwẹ phia .
Jesu kanrunumu uyono yena ọke ro vwo sivwin eshare ihwe ri họvwọga re che se sivwin ọke yena - a nu .
Ọvo usun rẹ eshare ihwe na “ de rhivwi jiri Ọghẹnẹ vẹ urhuru ọgangan . ”
Jesu da ta : “ Ọ dia ihwe e sivwiri ?
Kẹ irhiri na rhọ ? ”
( Luk 17 : 12 - 17 ) Die yen ọyena yono avwanre ?
Ẹse rẹ ihwo efa ru kẹ avwanre sa fobọ chọrọ avwanre ẹro !
A mrẹ vwo dje okẹ rẹ ọtanhirhe na - a .
Ọyen okẹ rọ ma rho ra kẹ avwanre .
Die kọyen ofori nẹ wo ru kpahen oborẹ Ọghẹnẹ ru kẹ wẹ na ?
Yono kpahen Ọkokẹ na .
Okẹ rẹ ọtanhirhe na cha sa kẹ ihworakpọ arhọ rẹ bẹdẹ odedede - e .
Ukperẹ ọtiọyen , Jesu da ta vwẹ ẹrhovwo kẹ Ọghẹnẹ : “ Ọnana hẹ arhọ ro vwo oba - a na , rere ayen vwọ riẹn owẹ ọvo rẹ Ọghẹnẹ rẹ uyota na , kugbe Jesu Kristi ru wo ji rhe na . ”
( Jọn 17 : 3 ) Siẹrẹ a da vuẹ wẹ nẹ ohwo ọvo sivwin arhọ wẹn ọke wọ vwọ hẹ omotete , wọ cha guọnọ idjerhe wọ vwọ riẹn ohwo yena kugbe oboresorọ o vwo sivwin uwe - e ?
Jihova Ọghẹnẹ rọ kẹ avwanre okẹ rẹ ọtanhirhe na , guọnọre nẹ wọ riẹn oka rẹ ohwo rọ hepha , ọ je guọnọ nẹ wo vwo oyerinkugbe ọkpẹkpẹkpẹ vẹ ọyen .
“ Si kẹre Ọghẹnẹ , ” eriyin Baibol na tare , “ rere o si kẹre owẹ . ” ​ — Jems 4 : 8 .
Vwo esegbuyota kpahen ọtanhirhe na .
“ Ọ ro se Ọmọ na gbuyota vwo arhọ ri bẹdẹ . ”
( Jọn 3 : 36 ) Die yen o mudiaphiyọ re vwo vwo esegbuyota ?
O mudiaphiyọ re vwo djephia vwọrẹ uruemu nẹ e vwo esegbuyota kpahen ọtanhirhe na .
( Jems 2 : 17 ) Oka rẹ uruemu vọ ?
Okẹ sa dia ọwẹn siẹrẹ wo de rhiabọreyọ .
Ọtiọyena , wọ cha riẹn abọ phia rere wọ reyọ ọtanhirhe na .
Vwẹ idjerhe vọ ?
Yono kpahen oka rẹ akpọ rẹ Ọghẹnẹ guọnọre nẹ wo yerin rere wo ru nene .
* Nẹrhovwo vwọ kẹ evwoghovwo rẹ umwemwu kugbe ẹwẹn obrorhiẹn ro fiotọ .
Bru Ọghẹnẹ ra vwọrẹ imuẹro nẹ ọtanhirhe na cha kẹ ihwo ri sere gbuyota akpeyeren rẹ ufuoma , ofuvwegbe kugbe omavwerhovwẹn bẹdẹ ! ​ — Hibru 11 : 1 .
Kpo Ẹkarophiyọ rẹ Ughwu rẹ Jesu .
Jesu ton orẹ re ruẹ kukpe kukpe phiyọ rọ vwọ karophiyọ avwanre ọrhuẹrẹphiyotọ rẹ ọtanhirhe na .
Vwọ kpahen orẹ yena , Jesu da ta : “ Ru ọnana vwọ karohọ ovwẹ . ”
( 1 Kọrẹnt 11 : 24 ) Iseri rẹ Jihova che ru ẹkarophiyọ rẹ ughwu rẹ Jesu vwẹ Tuesday , April 11 , 2017 , siẹrẹ ọnre de she nu .
Vwẹ irueru na rọ cha reyọ omarẹ unọke ọvo na , a cha ta ota kpahen ọghanrovwẹ rẹ ughwu rẹ Jesu kugbe obo rọ cha kẹ avwanre erere ọke nana vẹ ọke rọ cha vwẹ obaro na .
Ukpe rọ wanre na , omarẹ ihwo oduduru 20 vwẹ akpọneje yen kpo Ẹkarophiyọ na .
Avwanre durhiuwe nẹ wọ rhe vwomaba avwanre vwọrẹ odjephia rẹ idavwaro kpahen okẹ rẹ Ọghẹnẹ rọ ma rho na .
Idjerhe ro me yovwin ra vwọ riẹn Ọghẹnẹ , ji sikẹrẹ yen e vwo yono Baibol na .
Nọ ọvo usun rẹ Iseri rẹ Jihova rere ọ vuẹ wẹ obo re ru ọnana wan yẹrẹ kpo wẹbsaiti rẹ avwanre www.jw.org / urh .
Ẹdẹ vẹ ẹshẹ rẹ eviẹn vwẹ uvwre rẹ ihwo rẹ Africa vẹ America ọyen eki ro vwo igho mamọ
Blessing * kpo Europe vẹ ẹwẹn ra vwọ kẹ iruo rẹ ohwo ro ruẹto .
Ẹkẹvuọvo , re vwo hwe ẹdẹ ihwe soso , je djoshọ muo nẹ e che hwe orua rọyen nu , a da gba vwo ruiruo rẹ igberadja .
Uhoho rẹ ihwo re mu kpo eviẹn vwẹ Ijipt vwẹ ọke awanre
Igho ro te omarẹ inaira 22,000 fiẹ 33,000 yen a guọnọre nẹ Blessing wian kason kason rere ọ sa vwọ hwa igho rọ vrẹ inaira 4,000,000 rẹ aye rọ wian kẹ vuẹ rẹ nẹ ọ hwa .
“ Oborẹ me vwọ djẹ yen mi roro kpahan ọkieje , ” ọtiọyen Blessing tare , “ ẹkẹvuọvo , oshọ rẹ oborẹ ayen che ru orua mẹ kọyen mu vwe .
E ke vwe dje . ”
Ikuegbe rẹ Blessing ghwe dje obo re phia kẹ ihwo ri te omarẹ oduduru ẹne ra gba ruẹ eki ọfanrhiẹn vwẹ akpọeje .
Omarẹ ikpe 4,000 re wanre , yen iniọvo rẹ eghene ọvo re se Josẹf wọ shẹ .
Kọ rhe dia ọviẹn vwẹ uwevwin rẹ ohwo ọvo ro titiri vwẹ Ijipt .
Vwọ fẹnẹ Blessing , ọke ẹsosuọ , a vwẹ oja re Josẹfu - u .
Ẹkẹvuọvo , ọke rọ vwọ sen nẹ o che nene aye rẹ ọga rọyen vwerhẹ - ẹn , e de shenyẹ nẹ ọ guọnọ gba aye rẹ ohwo ọfa duẹ .
E de do phiyọ uwodi , a da vwẹ ejọrọn kanrọ . ​ — Jẹnẹsis 39 : 1 - 20 ; Une Rẹ Ejiro 105 : 17 , 18 .
Josẹf ọyen ọviẹn vwẹ ọke rẹ awanre ; Blessing ọyen ọviẹn vwẹ ọke nana .
Ẹkẹvuọvo , ayen ihwo ivẹ na rioja rẹ uruemu rọ herọ nẹ awanre rhe , uruemu ra vwọ shẹ ihworakpọ , rọ họhọ ra vwọ shẹ erọnvwọn fikirẹ igho .
Ofovwin ọyen idjerhe ọvo rẹ ẹkuotọ evo se vwo vwo eviẹn phẹphẹre .
A tare nẹ Ovie rẹ Ijipt re se Thutmose III mu ihwo ri te 90,000 ọke ro vwo phi ofovwin ọvo nu vwẹ Kenan .
Ihwo rẹ Ijipt da vwẹ ihwo na wian kerẹ eviẹn vwẹ asan ra da tọn otọ guọnọ efe , asan ra da bọn iwevwin rẹ ẹga vẹ asan ra da tọn ugbo .
Vwẹ usuon rẹ Rom , ifovwin je nẹrhẹ ayen vwo eviẹn buebun , Ọkievo dede , ayen phi ofovwin kidie ayen guọnọ eviẹn .
Ihwo evo tobọ tanẹ vwẹ ẹgbukpe ujorin rẹsosuọ , a da ghare ihwo rẹ Rom phiyọ ẹkẹn ivẹ , omarẹ ẹkẹn ọvo rọyen eviẹn .
E gboja kẹ eviẹn rẹ Ijipt vẹ e rẹ Rom buebun .
Eviẹn rẹ Rom re wian vwẹ asan ra da tọn otọ guọnọ efe sa dia akpọ vrẹ ẹgbukpe ọgba - an .
Ọke vwọ yan obaro na , oja re gbe kẹ eviẹn rhoma ganphiyọ .
Vwo nẹ ẹgbukpe ujorin ihwe gbesan rhi te ẹgbukpe ujorin ihwe gbirhirin , ra vwọ dẹ , je shẹ eviẹn vwẹ uvwre rẹ ihwo rẹ Africa vẹ America da rhe dia eki ro me vwo igho .
Iyẹnrẹn ro nẹ UNESCO rhe tare nẹ ‘ eshare , eya vẹ emọ ri te omarẹ oduduru 25 fiẹ 30 yen a gba mu kpo eviẹn . ’
Ihwo uriorin buebun yen a tare nẹ i ghwuru vwẹ abadi rẹ Atlantic na ọke re vwo mu ayen wan .
Olaudah Equiano rọ dia ọviẹn ro ghwu phiyọ ọyan na - a da ta : “ Obo ri mi rhiẹromrẹ muoshọ mamọ , e che se gbikun rọye - en . ”
Ọ da ohwo mamọ nẹ eki rẹ eviẹn vwo oba vwẹ ọke rẹ awanre - e .
Iyẹnrẹn ro nẹ Ukoko re se International Labour Organization rhe djerephia nẹ eshare , eya , vẹ emọ ri te omarẹ oduduru 21 je wian kerẹ eviẹn , imigho yen a hwa kẹ evo , a tobọ hwosa kẹ efa - a .
Eviẹn evo nonẹna wian vwẹ asan ra da tọn otọ guọnọ efe , asan ra da ma iblọku , asan re de gbe ọfanrhiẹn , iwevwin rẹ ihwo vẹ asan efa tieyena .
Dede nẹ urhi rhọnvwephiyọ oka rẹ uruemu nana - a , jẹ ọ rhoma ganphiyọ .
Iduduru rẹ ihwo je wian kerẹ eviẹn
Fikirẹ oja ọgangan re gbe kẹ eviẹn buebun , ayen ke họnra kẹ egbomọphẹ .
Vwẹ ẹgbukpe ujorin rẹsosuọ tavwen Jesu ke rhe , ọgba rẹ ohọnre re se Spartacus vẹ eviẹn ri te omarẹ 100,000 da reyọ vwọso Rom , ẹkẹvuọvo , ayen se phikparobọ - ọ .
Vwẹ ẹgbukpe ujorin ihwe gbẹrenren , eviẹn rehẹ Hispaniola reyọ vwọso inini rayen .
Oja re gbe kẹ eviẹn na vwẹ asan ra da kọn uhwerhe re vwo ruẹ oyubu da rhe so ohọnre , ohọnre na dia otọ te ikpe 13 , ọnana da rhe nẹrhẹ Haiti bru oma reyọ kerẹ ẹkuotọ ro se sun oma rọyen vwẹ 1804 .
Eyanno rẹ ihwo Izrẹl vwo nẹ Ijipt yen usivwin rọ ma rho kparobọ vwẹ ikuegbe rẹ ihwo re sivwin vwo nẹ eviẹn ejobi .
Ọ sa dianẹ ihwo rẹ ẹkuotọ na eje ri bun te omarẹ oduduru erha yen e sivwin vwo nẹ eviẹn vwẹ Ijipt .
O ghini fo nẹ ayen vwo egbomọphẹ .
Baibol na tare nẹ “ owian ọgangan kọye a vwẹ ayen wian ” vwẹ Ijipt .
( Eyanno 1 : 11 - 14 ) Fero ọvo tobọ tanẹ e hwe emọboba rẹ ihwo rẹ Izrẹl vwiẹre rere ihwo rẹ Izrẹl vwo jẹ ebuon . ​ — Eyanno 1 : 8 - 22 .
Usivwin rẹ ihwo rẹ Izrẹl vwo nẹ eviẹn vwẹ Ijipt ọyen emu rẹ oghẹresan kidie Ọghẹnẹ yen ruro .
“ Me riẹn oja rayen , ” ọtiọyen Ọghẹnẹ vuẹ Mosis “ ke me rhere ri si ayen nẹ obọ rẹ ihwo rẹ Ijipt . ”
( Eyanno 3 : 7 , 8 ) Rhi te nonẹna , ihwo rẹ Ju vwẹ kasan kasan re orẹ rẹ Ọwanvrẹ na womarẹ ẹkarophiyọ rẹ kukpe kukpe . ​ — Eyanno 12 : 14 .
Baibol na tare nẹ “ Ọrovwohwo Ọghẹnẹ rẹ avwanre na brorhiẹ rẹ ihu - u , ” ọ je kẹ avwanre imuẹro nẹ Ọghẹnẹ ji rhi wene - e .
( 2 Ikun Rivie 19 : 7 ; Malakae 3 : 6 ) Ọghẹnẹ ji Jesu rhe rere o vwo “ ghwoghwo obọesiono kẹ ighuvwu . . . , ufuoma kẹ otu re shenyẹ . ”
( Luk 4 : 18 ) Ọnana mudiaphiyọ egbomọphẹ vwọ kẹ ihwo re mu kpo eviẹn ?
Ọ ghwa dia ọtiọye - en .
E ji Jesu rhe ro vwo si ihwo vwo nẹ ọviẹn rẹ umwemwu vẹ ughwu .
Ukuko na , ọ da ta : “ Uyota na ko ru ovwan phihọ ọmuvwiẹ . ”
( Jọn 8 : 32 ) Rhi te nonẹna , uyota na rẹ Jesu yonori sivwin ihwo vwẹ idjerhe buebun . ​ — Ni ekpeti na “ Usivwin Vwo nẹ Oka rẹ Ọviẹn Ọfa . ”
Vwọrẹ uyota , idjerhe re fẹnẹre yen Ọghẹnẹ vwọ vwẹ ukẹcha kẹ Josẹf vẹ Blessing vwọ vrabọ rẹ ẹdia rẹ ọviẹn rẹ ayen hepha .
Wọ sa mrẹ ikuegbe rẹ Josẹf ro gbe ohwo unu vwẹ uyovwin 39 re te 41 rẹ ọbe rẹ Jẹnẹsis vwẹ Baibol na .
Ẹgbaẹdavwọn rẹ Blessing ro vwo vwo egbomọphẹ ọyen obo ri ji gbe ohwo unu .
Ọke ra vwọ djẹ vwo nẹ ẹkuotọ rẹ oyibo ọvo , Blessing de kpo Spain .
Etiyin kọyen ọ da mrẹ Iseri rẹ Jihova , ọ da je ton uyono rẹ Baibol phiyọ .
Fikirẹ owenvwe ro vwo ru akpọ rọyen yovwin , ọ da guọnọ iruo ro che rhe ruẹ ọkieje , o de yovwunu kẹ aye rọ wian kẹ jovwo na nẹ o si uchunu rẹ igho rọ hwa kemeranvwe kemeranvwe na kpotọ .
Ẹdẹ ọvo , aye rẹ Blessing wian kẹ jovwo na da vwẹ ifonu se .
Ọ da vuẹ Blessing nẹ ọ rha hwa osa na - a , ọ da je rẹ nẹ o vwo ghovwo ọyen .
Die yen phiare ?
Aye na ji nene Iseri rẹ Jihova yono Baibol na re !
Blessing da ta : “ Uyota na ru ohwo phiyọ ọmuvwiẹ vwẹ idjerhe rẹ igbunu . ”
Oja rẹ ihwo rẹ Ijipt gbe kẹ ihwo rẹ Izrẹl da Jihova Ọghẹnẹ mamọ ; omuẹro nẹ oshenyẹ rẹ avwanre hirharokuẹ nonẹna je da mamọ .
Vwọrẹ uyota , ọ cha guọnọ ewene rode vwẹ akpọ na tavwen e ki se phi oba phiyọ koka koka rẹ uruemu re vwo muẹ ihwo kpo eviẹn .
Ẹkẹvuọvo , Ọghẹnẹ ve kẹ avwanre nẹ ọ cha vwẹ oka rẹ ewene yena vwọ rhe .
“ Kirobo rẹ ive rọye epha avwanre hẹrhẹ idjuvwu ekpokpọ kugbe akpọ rẹ ọvwata cha dia . ” ​ — 2 Pita 3 : 13
E wene odẹ na .

Alonso vwẹ oma rọyen vwo ru oka rẹ ọviẹn ọfa .
Ọke rọ vwọ hẹ eghene , ọ da vwẹ oma ru ọviẹn kẹ ihuvwun egangan .
Alonso da ta , “ rere me sa vwọ hwosa rẹ ihuvwun egangan re me reyọ na , mi de rhi vwobọ vwẹ ujiecho vẹ ẹshẹ rẹ ihuvwun egangan .
Dede nẹ mi kpo asan ẹne sansan re de siẹ ihuvwun egangan nẹ oma rẹ ihwo , jẹ mi se siobọ nẹ uruemu na - a .
Ukuko rọyen , elọkpa de mu vwe , me da ghwọrọ ẹgbukpe ẹne vwẹ uwodi . ”
Ikpe 30 vwọ wan nu vwo nẹ ọke rẹ Alonso vwọ vwẹ oma ru ọviẹn kẹ ihuvwun egangan nu , Alonso da ton uyono rẹ Baibol phiyọ vẹ Iseri rẹ Jihova .
Ovuẹ rẹ Baibol na tere ubiudu mamọ , ọ da nẹrhẹ o brorhiẹn ro vwo siobọ nẹ ihuvwun egangan ẹreyọ .
Ọ da rhoma ta : “ E vwo siobọnu obo re ru riẹnrioma ikpe buebun re ghwa lọhọ - ọ .
Ẹkẹvuọvo , Jihova Ọghẹnẹ vwẹ ukẹcha kẹ vwẹ vwo phi ofovwin na kparobọ . ” ​ — Une Rẹ Ejiro 55 : 22 .
“ Oma vwerhen aye mẹ rọ vwọ mrẹ ewene rode ri mi ru re , ” eriyin Alonso tare .
“ Me cha mrẹ unu vwọ kpẹvwẹ Jihova - a fikirẹ ukẹcha rọ vwọ kẹ vwẹ vwọ vrabọ rẹ uruemu nana rọ sa ghwọrọ ovwẹ totọ na .
Ọ rha dia ukẹcha rẹ Jihova - a , mane je me jehẹ ẹdia rẹ ọviẹn .
Ọkiọvo , je me tobọ ghwu re . ”
Jesu kọn bru oniaye rẹ Pita ra , o de sivwon . ​ — Matiu 8 : 14 , 15 ; Mak 1 : 29 - 31
ẸGA rehẹ akpọeje , kerẹ Ẹga rẹ Fada , Budha , kugbe ẹga efa , tare nẹ ilori rẹ ẹga rayen gha ehware vẹ orọnvwe .
Ẹkẹvuọvo , ihwo efa niro nẹ a vwọ gha ehware vẹ orọnvwe yen nẹrhẹ a rhe mrẹ ọfanrhiẹn rẹ ilori rẹ ẹga sansan vwobọ vwọ nonẹna .
Ọtiọyena , ofori ra vwọ nọ , Baibol na tare nẹ Inenikristi gha ehware vẹ orọnvwe ?
Ra vwọ riẹn ẹkpahọnphiyọ rẹ onọ yena , e jẹ avwanre fuẹrẹn asan rẹ uruemu nana nurhe kugbe ẹro rẹ Ọghẹnẹ vwo no .
Ọbe re se Encyclopædia Britannica djere nẹ “ ọnana ẹdia re vwo jẹ ẹrọvwọn , ọtiọyena ka gha ehware , ọke buebun isun rẹ ẹga yen ọnana shekpahen . ”
Vwẹ ota rẹ Pope Benedict XVI vwẹ aguare rẹ ilori rẹ ẹga rẹ Fada ruru vwẹ ukpe rẹ 2006 vwẹ Rom , ọ tare nẹ uruemu ra vwọ gha ehware vẹ orọnvwe na “ ọyen ẹkuruemu re nenesi rọyen cha nẹ okẹ ro sikẹre ọke rẹ Iyinkọn na . ”
Ẹkẹvuọvo , a mrẹ uruemu ra vwọ gha ehware vẹ orọnvwe vwẹ ohri rẹ Inenikristi rẹ ikpe ujorin rẹsosuọ - ọ .
Vwọrẹ uyota , ọyinkọn Pọl rọ diarọ vwẹ ẹgbukpe ujorin rẹsosuọ , si Inenikristi orhọ kpahen ihwo re ta eta “ rẹ ophiẹvwe ” re je “ djẹ ihwo orọvwe . ” ​ — 1 Timoti 4 : 1 - 3 .
Vwẹ ẹgbukpe ujorin rivẹ yen uruemu rẹ ilori rẹ ẹga vwọ gha ehware vẹ orọnvwe vwọ shọrọ ro ishọshi rẹ “ Inenikristi ” rehẹ ẹkuotọ rẹ iyibo .
Kirobo rẹ ọbe re se Celibacy and Religious Traditions tare , ọnana “ ghwe shephiyọ vẹ ẹgbaẹdavwọn re vwo siobọ rẹ uruemu rẹ ọfanrhiẹn kpotọ vwẹ Rom . ”
Vwẹ ikpe re vwọ kpahen ẹgbukpe ujorin rivẹ , ilori rẹ ẹga vẹ i ri se oma rayen Ifada , titi uruemu ra vwọ gha ehware vẹ orọnvwe .
Ayen rorori nẹ e vwo bru ehware gbe iruo rẹ ilori rẹ ẹga na ẹgua .
Dedena , ọbe re se Encyclopædia Britannica djerephia nẹ “ omarẹ ikpe 1100 re wanre na , irherẹn buebun , tobọ te ibishọp evo vwo eya . ”
A vwẹ urhi rọ nẹrhẹ ilori rẹ ẹga gha ehware vẹ orọnvwe vwo mu vwẹ echidiotọ rẹ isun rẹ ẹga rẹ Ifada ruru vwẹ ukpe rẹ 1123 vẹ 1139 vwẹ Rom , urhi nana yen ihwo rẹ Ẹga rẹ Fada yọnran re te nonẹna .
Irherẹn evo re rọvwọnre , ji vwiẹ emọ ghare uku rẹ ishọshi na kẹ emọ rayen , ẹkẹvuọvo , urhi nana kọ rhe dobọ rẹ uruemu nana ji .
E dje ẹro rẹ Ọghẹnẹ vwo ni uruemu nana phephẹn vwevunrẹ Baibol na .
Vwẹ evun rọyen yen avwanre de se eta rẹ Jesu ri shekpahen ra vwọ dia kpogono , kirobo rẹ Jesu komobọ ruru “ fiki rẹ Uvie rẹ Ọghẹnẹ . ”
( Matiu 19 : 12 ) Vwẹ idjerhe vuọvo na , ọyinkọn Pọl je ta ota kpahen Inenikristi re jẹ ojẹ rẹ ayen vwọ dia kpogono kirobo rẹ ọyen ruru “ fiki rẹ iyẹnrẹ esiri na . ” ​ — 1 Kọrẹnt 7 : 37 , 38 ; 9 : 23 .
Ẹkẹvuọvo , Jesu jẹ urhi nẹ a gha ehware vẹ orọnvwe - e , ọtiọyen ji te Pọl .
Jesu tare nẹ ọ dia idibo rọyen eje yen “ otu re djere kẹ ” yẹrẹ otu ri vwo okẹ rẹ kpogono - o .
Ọke rẹ Pọl vwo si kpahen “ otu re je rọvwọ - ọ , ” ọ da ta : “ Ọnana dia urhi rẹ Ọrovwohwo jiri - i , ẹkẹvuọvo evun mẹ mi vwo jo . ” ​ — Matiu 19 : 11 ; 1 Kọrẹnt 7 : 25 .
Vwọba , Baibol na djerephia nẹ ọyinkọn Pita vẹ Inenikristi buebun vwẹ ẹgbukpe ujorin rẹsosuọ rọvwọnre .
( Matiu 8 : 14 ; Mak 1 : 29 - 31 ; 1 Kọrẹnt 9 : 5 ) Vwọrẹ uyota , fikirẹ uruemu rẹ ọfanrhiẹn rọ vọn Rom ọke yena , Pọl de si nẹ siẹrẹ oniruo da guọnọ rọvwọn “ ẹsiẹvo goi ọ rọvwọ , ” o mi ji “ yono emọ rọye phihọ ọghọ emuo . ” ​ — 1 Timoti 3 : 2 , 4 .
Enana dia orọnvwe rẹ iniruo da gha ehware - e , kidie Baibol tarọ phephẹn nẹ “ ọshare na mi se nene aye rọye vwerhẹ , ” ihwo re rọvwọnre “ vwẹ ovwerhẹ vwọrọn ohwohwo ahare - e . ”
( 1 Kọrẹnt 7 : 3 - 5 ) Ophẹnri , ọ dia urhi nẹ Inenikristi gha ehware vẹ orọnvwe - e .
Ọ da dianẹ ra vwọ gha ehware vẹ orọnvwe dia urhi - i , diesorọ Jesu vẹ Pọl vwo jiri ẹdia rẹ kpogono ?
Kidie ẹdia rẹ kpogono sa kẹ ohwo uphẹn buebun ro vwo ghwoghwo iyẹnrẹn esiri na kẹ ihwo efa .
Ihwo re herọ kpogono sa ghwọrọ ọke buebun vẹ ihwo efa , kidie ayen ro ẹnwan rẹ ihwo re rọvwọnre rua - a . ​ — 1 Kọrẹnt 7 : 32 - 35 .
Roro kpahen udje rẹ David rọ yanjẹ iruo ra da hwa okposa kẹ vwẹ otorho rẹ Mexico , ọ da kua kpo ọko ọvo vwẹ Costa Rica re yono ihwo efa Baibol na .
David mrẹvughe nẹ ẹdia rẹ kpogono rọ hepha na chọn rọ uko ?
“ E , ” ọtiọyen ọ tare .
“ Ọ pha bẹnbẹn ẹkuruemu kpokpọ vwọ riẹnriẹn ohwo oma , ẹkẹvuọvo , rọ vwọ dianẹ oma mẹ ọvo yen me vwẹrote na , ewene na rha bẹ - ẹn . ”
Claudia rọ dia Onenikristi rọ ra ga vwẹ asan ra da ma guọnọ ihwo ri ghwoghwo ota rẹ Ọghẹnẹ da ta : “ Me riavwerhen rẹ ẹga re me vwọ kẹ Ọghẹnẹ .
Esegbuyota mẹ kugbe oyerinkugbe mẹ vẹ ọ rẹ Ọghẹnẹ rhe ganphiyọ , me vwọ mrẹ obo rọ vwẹrote vwe . ”
“ Otorori - i , te wọ rọvwọnre yẹrẹ wọ rọvwọnre - e , oma cha vwerhen owẹ siẹrẹ wọ da vwẹ ẹbẹre ro me yovwin vwẹ akpeyeren wẹn vwọ ga Jihova Ọghẹnẹ . ” ​ — Claudia
Ẹdia rẹ kpogono dia oghwa - a .
Claudia da ta vwọba : “ Otorori - i , te wọ rọvwọnre yẹrẹ wọ rọvwọnre - e , oma cha vwerhen owẹ siẹrẹ wọ da vwẹ ẹbẹre ro me yovwin vwẹ akpeyeren wẹn vwọ ga Jihova Ọghẹnẹ . ” ​ — Une Rẹ Ejiro 119 : 1 , 2 .
“ IBỌSU na sa djẹ yanran , ẹkẹvuọvo ọmọshare rẹ Chinese na mudia ! ”
Ọyen oborẹ Alexandra nyori ọke ro vwo chidia ibọsu rọ guọnọ wan ughwru rẹ ẹkuotọ rẹ South America ọvo ro ọfa .
O de wontọ re ni obo re phia , ọ da mrẹ ọmọshare rẹ Chinese ọvo rọ ghwa jẹ ejajẹ rẹ Spain fiotọ - ọ , rọ davwẹngba ro vwo djisẹ obo re phia kẹ vwọ kẹ ọlọkpa ro mudia ughwru na .
Ọ vwọ dianẹ Alexandra kpo ukoko rẹ Iseri rẹ Jihova ra da jẹ Chinese na , ọ da vwẹ ukẹcha kẹ ọmọshare na vwọ fan obo rọ ta na .
Ọmọshare na da tanẹ ọyen ọmotọ rẹ ẹkuotọ na , ẹkẹvuọvo e cho ipaspọt vẹ igho rọyen .
Ọlọkpa na ka rhọnvwephiyọ obo rọ ta na - a , kọ tobọ tanẹ Alexandra vwobọ vwẹ eki rẹ eviẹn .
Ukuko na , ọ da rhọnvwephiyọ oborẹ ọmọshare rẹ Chinese na tare , ẹkẹvuọvo ọmọshare na cha hwa igho evo kidie ipaspọt rọyen rhe re - e .
Kidie nẹ igho rhe re - e , Alexandra de momo $ 20 .
Oma da vwerhen ọmọshare na mamọ , ọ da tanẹ ọ cha hwa osa rọ vrẹn $ 20 rhivwin kẹ Alexandra .
Alexandra da vuẹ nẹ ọyen guọnọ osa mie - e , nẹ ọyen de guọnọ vwẹ ukẹcha kẹ kidie ọyen obo ro fori nẹ o ru .
Ọ da vwẹ ẹbe ra fan nẹ Baibol na rhe evo vwọ kẹ , ọ da vuẹ nẹ ọ vẹ Iseri rẹ Jihova yono Baibol na .
Ọ vwerhen oma siẹrẹ e de nyo ikuegbe rẹ uruemu esiri re dje kẹ erhorha , aphro herọ - ọ , ihwo ri kpo ẹga efa ji dje uruemu esiri tiọyena phia , eriyin ji te ihwo ri kpo ẹga - a .
Ọ da dia owẹ , wo se ru oborẹ Alexandra ruru na ?
Ọyena omamọ rẹ onọ kidie Jesu tare nẹ , “ ẹrhovwo herọ kẹ ọkokẹ nọ ohwo ra kẹ . ”
( Iruo Rẹ Iyinkọn Na 20 : 35 ) Ehiahiẹ ji djephia nẹ uruemu ra vwọ kẹ okẹ yovwirin vwọ kẹ oma kpokpọ rẹ ohwo .
Vwẹ idjerhe vọ ?
Obo re rhiẹromrẹ djerephia nẹ a vwọ kẹ okẹ nẹrhẹ oma vwerhen ohwo .
Ọyinkọn Pọl siri nẹ “ Ọghẹnẹ guọnọ okẹ rẹ ivun avwerhe . ”
Inenikristi ri ru itetoro ro won ayen vwọ chọn iniọvo rayen ri hirharoku ebẹnbẹn yen Pọl ta ota rhe .
( 2 Kọrẹnt 8 : 4 ; 9 : 7 ) Ọ dia Pọl tare nẹ omavwerhovwẹn yen mu ayen vwọ kẹ ọke na - a .
Ukperẹ ọtiọyen , ọ tare nẹ oma vwerhen ayen kidie ayen kẹ okẹ .
Vwọrẹ uyota , ehiahiẹ ọvo tare nẹ a vwọ kẹ okẹ “ rhariẹn ẹbẹre rẹ afọnrhe na rọ nẹrhẹ oma vwerhen ohwo , rọ nẹrhẹ a vẹ ihwo se ruẹ kuẹgbe , rọ je nẹrhẹ a sa vwẹroso ihwo . ”
Ehahiẹ ọfa tare nẹ “ a vwọ kẹ ohwo ọfa igho nẹrhẹ ọ rọ kẹ okẹ na vẹ ọ ra kẹre mrẹ omavwerhovwẹn nọ a vwọ ghwọrọ igho na komobọ . ”
O vwo ọke ọvo wo vwo roro nẹ wọ ka sa kẹ okẹ - ẹ , fikirẹ ẹdia wọ hepha ?
Vwọrẹ uyota ihwo eje sa mrẹ aghọghọ rọ herọ ra vwọ dia ọkokẹ “ rẹ ivun avwerhe . ”
Ọ dia igho na che bun tavwen a ke kẹ okẹ - ẹ , ẹwẹn ra vwọ kẹ okẹ yen a guọnọre .
Aye ọvo rọ dia Oseri rẹ Jihova si ovuẹ nana vẹ itetoro rọ vwọba vwo rhe ihwo re teyen imagazini nana : “ Rhabae na , imigho krẹn yen mi se toro vwẹ Ọguan Ruvie . ”
Dedena , ọ da ta kpobarophiyọ : “ Oborẹ Jihova Ọghẹnẹ vwọ kẹ vwẹ bun nọ obo re me vwọ kẹ . . . .
Ovwan kobiruo rẹ uphẹn nana rẹ mi se vwo ru itetoro nana , ọ kẹ vwẹ omavwerhovwẹn . ”
Ọ dia igho ọvo yen a vwọ kẹ okẹ - ẹ .
O vwo idjerhe efa ra sa vwọ kẹ okẹ .
vwọ kẹ okẹ yovwin kẹ oma kpokpọ wẹn kugbe ọ rẹ ihwo efa
Baibol na da ta : “ Ohwo ro nẹ aruẹdọ che vwo erere kẹ oma rọye , ẹkẹvuọvo ohwo umwemwu oma rọye o hwe . ”
( Isẹ 11 : 17 ) Ihwo ri vwo uruemu esiri vwo ẹwẹn ra vwọ kẹ okẹ , ayen choma rẹ ayen vwọ vwẹ ọke , ẹgba , ọdavwẹ , kugbe erọnvwọn efa rẹ ayen vwori vwọ chọn ihwo efa uko .
Uruemu nana vwẹ erere kẹ ayen vwẹ idjerhe sansan , eriyin ọ je nẹrhẹ ayen vwo oma kpokpọ .
Ehiahiẹ djerephia nẹ ihwo re chọn ihwo efa uko fobọ rioja rẹ emiavwe vẹ ofudjevwe - e .
Kọyen ayen vwo oma kpokpọ .
A vwọ kẹ okẹ tobọ nẹrhẹ oma rẹ ihwo evo re họnvwọga re bẹn esivwon yovwẹnphiyọ , ega kerẹ multiple sclerosis yẹrẹ HIV .
A je rhe mrẹvughe re nẹ ihwo re davwẹngba rẹ ayen vwo siobọ nẹ udi - ẹda vroma se phikparobọ womarẹ ukẹcha rẹ ayen vwọ kẹ ihwo efa .
Diesorọ ọ vwọ dia ọtiọyen ? Ihwo tanẹ “ iroro rẹ esiri vẹ erorokẹ nẹrhẹ oma vwerhen ohwo . ”
Uruemu ra vwọ kẹ okẹ se siobọ rẹ ofudjevwe kpotọ .
Ihwo rẹ irivẹ rẹ orọnvwe rayen ghwuru , je sa fobọ yerẹn ghene ẹdia na siẹrẹ ayen da vwẹ ukẹcha kẹ ihwo efa .
Aphro herọ - ọ .
A vwọ kẹ okẹ yovwin kẹ oma kpokpọ wẹn .
Jesu vuẹ inene rọyen : “ Kẹ , ka je kẹ wẹ ; omamọ rẹ ovwanvwọn , ra nyẹre , re kpoghori , rọ mwavwi hwẹ , kọye e mu phihọ agada wẹn .
Kidie ovwanvwọn wọ vwọ vwanvwe kẹ ihwo ọye a je vwọ vwanvwe kẹ wẹ . ”
( Luk 6 : 38 ) Siẹrẹ wọ da kẹ , ihwo cha vwẹrokere uruemu wẹn na , ayen me rhe dia ihwo re kẹ .
Uruemu ra vwọ kẹ nẹrhẹ oyerinkugbe ganphiyọ .
Uruemu ra vwọ kẹ nẹrhẹ oyerinkugbe ganphiyọ
Ihwo ri ru ehiahiẹ kpahen oyerinkugbe rẹ ihworakpọ niroso nẹ “ ihwo ri dje uruemu ra vwọ kẹ okẹ phia ọkieje , jiro kẹ ihwo efa nẹ ayen ji ru ọtiọyen . ”
Vwọrẹ uyota , “ re vwo se kpahen uruemu rẹ esẹ rẹ ihwo djephia nẹrhẹ ihwo efa guọnọ ru ọtiọyen rhe . ”
Kirobo rẹ ehiahiẹ ọvo djephia , “ ohwo ọvo se djobọte ihwo buebun , jẹ ọ sa dianẹ ọ tobọ vughe evo yẹrẹ rhiẹromrẹ aye - en . ”
Obo ra ta na kẹ ọna : Uruemu ra vwọ kẹ okẹ se nẹ oma rẹ ohwo ọvo ro ọfa rhi te asan rẹ ihwo rehẹ ekogho yena mi rhi vwo uruemu na .
Wọ guọnọ dia oka rẹ asan tiọyen ?
Uvi rẹ erere yen cha dia siẹrẹ ihwo buebun de yono obo ra kẹ okẹ .
A mrẹ udje ọvo ro dje erhuvwu ro nẹ evun rọyen cha vwẹ Florida , U.S.A .
Iseri rẹ Jihova evo vwomakpahotọ vwọ kẹ iruo ra vwọ vwẹ ukẹcha kẹ ihwo rẹ oghwọrọ te oma .
Ọke rẹ ayen vwọ hẹrhẹ ekuakua rẹ ayen cha vwọ wian , ayen da mrẹ igbẹhẹ rẹ ọshare ọvo rọ guọghọre , ayen da rhuẹrẹ .
Vwẹ ileta rẹ ọshare na si rhe esiri rukoko rẹ Iseri rẹ Jihova , ọ da ta : “ Oma vwerhen ovwẹ mamọ .
Me rhe mrẹvughe nẹ ihwo nana yen evo usun rẹ ihwo ri me yovwin kparobọ re me mrẹ re . ”
Ẹwẹn rẹ akpẹvwẹ de muo vwo toro igho buebun re vwo ruiruo ro seri nẹ iruo rẹ oghẹresan rẹ Iseri na .
Ehiahiẹ rẹ oghẹresan ọvo re ruru djerephia nẹ “ ọyen ẹkuruemu rẹ ihworakpọ rẹ ayen vwọ vwẹ ukẹcha kẹ ihwo efa . ”
Ihwo ri ru ehiahiẹ na tare nẹ emọ “ dje uruemu nana phia bẹsiẹ ayen ke riẹn obo ra ta ota dede . ”
Diesorọ ?
Baibol na vwẹ ẹkpahọnphiyọ na vwọphia rọ vwọ tanẹ a ma ihworakpọ vwẹ “ oma rẹ Ọghẹnẹ , ” kọyen , avwanre vwo iruemu ri rhe Ọghẹnẹ . ​ — Jẹnẹsis 1 : 27 .
Uruemu ra vwọ kẹ okẹ ọyen ọvo usun rẹ iruemu rẹ Ọmemama rẹ avwanre Jihova Ọghẹnẹ .
Ọ kẹ avwanre arhọ kugbe kemu kemu rẹ avwanre guọnọre rere oma vwọ vwerhen avwanre .
( Iruo Rẹ Iyinkọn Na 14 : 17 ; 17 : 26 - 28 ) Avwanre sa riẹn Ọsẹ rẹ avwanre rọhẹ odjuvwu kugbe ọhọre rọyen womarẹ uyono rẹ Baibol na .
Baibol na ji djephia nẹ Ọghẹnẹ vwo ọrhuẹrẹphiyotọ rẹ akpọ rẹ omavwerhovwẹn vwọ kẹ avwanre ọke rọ cha vwẹ obaro na .
* ( 1 Jọn 4 : 9 , 10 ) Rọ vwọ dianẹ Jihova Ọghẹnẹ yen ohwo rẹsosuọ ro dje uruemu nana phia na , a je ma wẹ vwẹ oma rọyen na , o rhe gbe ohwo unu nẹ a da vwẹrokere Ọghẹnẹ kẹ okẹ , oyovwin kẹ oma kpokpọ rẹ avwanre , ọ je cha nẹrhẹ a mrẹ aroesiri rọyen . ​ — Hibru 13 : 16 .
Wọ karophiyọ ọmọtẹ rẹ se Alexandra re djunute vwẹ ọtonphiyọ rẹ uyovwinrota nana ?
Die yen nẹ obuko rẹ ikuegbe na rhe ?
Dede nẹ ohwo ọvo rọhẹ ibọsu na tare nẹ igho rọyen che ghwru , Alexandra vẹ ọshare rọ vwẹ ukẹcha kẹ na de wontọ vwẹ orere rẹ Piura , etiyin yen ọshare na da mrẹ igbeyan rọyen re hwosa na vwọ kẹ Alexandra .
Ọshare na de ghini ru oborẹ Alexandra vuẹ rẹ , ọ da ton uyono rẹ Baibol phiyọ .
Emeranvwe erha vwọ wan nu Alexandra da mrẹ ọshare na vwẹ ọghwẹkoko rẹ Chinese rẹ Iseri rẹ Jihova ruru vwẹ Peru , oma vwerhen Alexandra mamọ .
Ro vwo dje ọdavwaro phia vwọ kẹ oborẹ Alexandra ru vwọ kẹ , ọshare na de durhie Alexandra vẹ ihwo ri nenire kpo ọghwẹkoko na kpo asan rẹ ekpuyovwin rọyen vwori rọ da sa emu kẹ ihwo .
Ra vwọ kẹ , je vwẹ ukẹcha kẹ ihwo kẹ ohwo omavwerhovwẹn .
Ma rho wọ da cha chọn ihwo efa uko vwọ riẹn ohwo rọ dia Esiri rẹ okẹ iyoyovwin eje , Jihova Ọghẹnẹ !
( Jems 1 : 17 ) Wọ mrẹ erere vwo nẹ oka rẹ okẹ ẹkẹ yena ?
Vwọ kẹ evuẹ efa , ni ọbe nana Die Yen Baibol na Se Yono Avwanre ?
rẹ Iseri rẹ Jihova teyenphia , ọ je herọ vwẹ intanẹti vwẹ www.jw.org / urh .
Ni ẸBE VẸ ERỌNVWỌN EFA > ẸBE VẸ BROSHỌ .
Akpọ rẹ iparadaisi hẹrhẹ ihwo ri che sivwin wan ẹdẹ rẹ oba na
Die wọ cha ta ?
E
Ẹjo
Ọkiọvo
Oborẹ Baibol na tare
“ Vwẹ oba rẹ ẹdẹ na ẹdẹ ebrabra cha rhe . ”
( 2 Timoti 3 : 1 ) Aroẹmrẹ rẹ Baibol kugbe erọnvwọn re phia asaọkiephana djerephia nẹ “ oba rẹ ẹdẹ na ” yen avwanre hepha na .
Die ọfa yen Baibol na se yono avwanre ?
Ifovwin , owẹnvwe , etọ re bẹrẹ , kugbe ọga , enana erọnvwọn re cha phia ra vwọ riẹn nẹ ẹdẹ rẹ oba na yen avwanre hepha na . ​ — Matiu 24 : 3 , 7 ; Luk 21 : 11 .
Vwẹ ọke rẹ oba na , omamọ rẹ uruemu kugbe oyerinkugbe rẹ ihworakpọ vẹ Ọghẹnẹ che shekpotọ mamọ . ​ — 2 Timoti 3 : 2 - 5 .
Ihwo evo vwo imuẹro nẹ . . . vwẹ oba rẹ akpọ na , otọrakpọ na kugbe ihwo re dia evun rọyen cha ghwọrọ kufia , efa rhẹro rọyen nẹ erọnvwọn che yovwinphiyọ .
Die wo rorori ?
Oborẹ Baibol na tare
“ Ọvwata cha re ughwẹ rẹ otọ na , kọ dia enu rọye bẹdẹ . ” ​ — Une Rẹ Ejiro 37 : 29 .
Die ọfa yen Baibol na se yono avwanre ?
Vwẹ oba rẹ akpọ na , e che si irumwemwu ejobi no . ​ — 1 Jọn 2 : 17 .
Otọrakpọ na che hirhephiyọ iparadaisi . ​ — Aizaya 35 : 1 , 6 .
Wọ da guọnọ evuẹ efa kpahen “ oba rẹ ẹdẹ na , ” ni uyovwinrota 9 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre
Ọ je herọ vwẹ www.jw.org / urh
© 2017 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba ta ota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IMAGAZINI NANA , re se Uwevwin Orhẹrẹ na , titi Jihova Ọghẹnẹ , rọ dia Osun rẹ odjuvwu vẹ akpọ .
O bru ihwo uche womarẹ iyẹnrẹn esiri rẹ Uvie rẹ Ọghẹnẹ ro che si imwemwu eje no kẹrẹkpẹ , o mi rhe ru akpọ na phiyọ iparadaisi .
O jiro nẹ e vwo esegbuyota kpahen Jesu Kristi , ro ghwuru rere avwanre se vwo vwo arhọ rẹ bẹdẹ , ro ji suẹn asaọkiephana kerẹ Ovie rẹ Uvie Ọghẹnẹ .
Rhavwẹn 1879 , ọyen a vwọ teyen imagazini nana cha re , o titi usuon rẹ akpọ nana - a .
E mu eta rehẹ evun rọyen ejobi kpahen Baibol na .
Iyovwinreta
3 Wẹ vẹ Iguiyesi Ẹne Na
4 Iguiyesi Ẹne Na ​ — Die Yen Ayen Mudiaphiyọ ?
9 ORỌNVWỌN ỌFA RỌ KẸ AVWANRE IMUẸRO
10 BAIBOL NA WENE OHWO
Mi Vwo Ẹguọnọ rẹ Baseball Vrẹ Kemu Kemu !
12 VWẸROKERE ESEGBUYOTA RAYEN | SERA
“ Aye vẹ Erhuvwu ”
16 DIE YEN BAIBOL NA TARE ?
Ikuegbe rẹ iguiyesi ẹne re djunute vwẹ ọbe rẹ Ẹvwọphia , ọyen ọvo usun rẹ ikuegbe rẹ ihwo ma riẹn vwẹ ọbe na .
Oshọ rẹ ikuegbe na muẹ ihwo evo .
Jẹ , ọ nẹrhẹ oma vwerhen ihwo efa .
Jokaphiyọ oborẹ Baibol na ta kpahen aroẹmrẹ nana :
“ Ebruba kẹ ohwo ro se eta rẹ aroẹmrẹ na phia , kugbe ebruba kẹ ayen otu ri nyoro . ” ​ — Ẹvwọphia 1 : 3 .
Uwevwin Orhẹrẹ nana djekpahen oborẹ ikuegbe rẹ iguiyesi ẹne na sa vwọ dia iyẹnrẹn esiri vwọ kẹ avwanre .
UYOVWINROTA RẸ ỌBE NA | IGUIYESI ẸNE NA ​ — OBORẸ AYEN DJOBỌTE WE
Ayen djẹ phia vwọrẹ edo !
Ikuegbe rẹ iyesi ẹne na vẹ ihwo re gua ayen nabọ vwẹ uhoho ro fiotọ vwọphia te ẹdia rọ da ghwa họhọ nẹ a mrẹ ayen ọke re de se Baibol na !
Iyesi ẹsosuọ na ọfuanfon , ohwo rọ gua na vwẹ erhu rẹ ovie tughẹ , ọ je gua yanran vwọrẹ urinrin .
Iyesi ọfa rọ pha vwavware da vwọ kpahọn , ohwo rọ gua si ufuoma vwo nẹ akpọ na .
Iyesi rerha da vwọ kpahọn , ọ pha biebi kerẹ ebri , ohwo rọ gua yọnren ovwanvwen vwẹ obọ rọyen , ro ghwoghwo ovuẹ rẹ omaemuophiyọ kpahen ọkanrovwẹ rẹ emu .
Iyesi rẹne na vwara munẹ munẹ , iyesi na ọyen oka rẹ ega vẹ erọnvwọn re so ughwu , Ughwu yen gua .
Ushi vwọ kpahọn kpẹkpẹkpẹ , rọ reyọ arhọ rẹ ihwo ! ​ — Ẹvwọphia 6 : 1 - 8 .
“ Oshọ mu vwe ọke rẹsosuọ mi vwo se kpahen iguiyesi ẹne na .
Mi rorori nẹ Ẹdẹ Ẹdjọeguo na sikẹrire , ọ vwọ dianẹ mi ji muegbe na - a , ki mi roro nẹ mi che ghwu . ” ​ — Crystal .
“ Ikuegbe rẹ iguiyesi ẹne re fẹnẹ ohwohwo vẹ iyesi ri vwo ohọroma sansan na vwerhen owẹ oma mamọ .
Ugege me vwọ riẹn oborẹ emramrẹ na mudiaphiyọ , ki mi rhi vwo ọhọ rọyen . ” ​ — Ed .
Oshọ ro mu Crystal fikirẹ iguiyesi ẹne rehẹ ọbe Ẹvwọphia na ji mu we jovwo re ?
Gbanẹ oma vwerhen owẹ kirobo rọ vwerhen Ed ?
Obo rọ wanre eje , ikuegbe rẹ iguiyesi ẹne rẹ ọbe Ẹvwọphia na , ọyen ọvo usun rẹ ikuegbe rẹ ihwo ma riẹn vwẹ ọbe rẹ Ẹvwọphia rọ dia ọbe rọ koba vwẹ Baibol na .
Wọ riẹnre nẹ wọ sa mrẹ erere siẹrẹ wọ da riẹn otọ rẹ emramrẹ na ?
Vwẹ idjerhe vọ ?
Ọghẹnẹ veri nẹ wọ sa mrẹ uvi rẹ omavwerhovwẹn womarẹ ese , eyono , kugbe e vwo yeren akpọ nene obo re si phiyọ ọbe rẹ aroẹmrẹ na . ​ — Ẹvwọphia 1 : 1 - 3 .
Dede nẹ oshọ muẹ ihwo kpahen emramrẹ rẹ iguiyesi ẹne na , ọ dia e siro oshọ vwo mu we - e .
Vwọrẹ uyota , emramrẹ nana ru esegbuyota rẹ iduduru ihwo buebun ganphiyọ , ọ je nẹrhẹ ayen vwo iphiẹrophiyọ kpahen obaro na .
Ọ je sa dia ọtiọyen kẹ wẹ !
Biko se yan .
UYOVWINROTA RẸ ỌBE NA | IGUIYESI ẸNE NA ​ — OBORẸ AYEN DJOBỌTE WE
Iguiyesi ẹne na sa nẹrhẹ oshọ mu ohwo , ẹkẹvuọvo ofori nẹ ọ dia ọtiọye - en .
Diesorọ ?
Kidie Baibol na vẹ obo re phia vwẹ ikuegbe rẹ ihworakpọ asaọkiephana vwẹ ukẹcha kẹ avwanre vwọ riẹn oborẹ ọguiyesi ọvuọvo mudiaphiyọ .
Dede nẹ ẹgua rayen ọyen oka rẹ okpetu vwọ kẹ akpọ na , ọ je sa dia iyẹnrẹn esiri vwọ kẹ wẹ vẹ orua wẹn .
Vwẹ idjerhe vọ ?
Ẹsosuọ , e jẹ a riẹn oborẹ ọguiyesi ọvuọvo mudiaphiyọ .
Ọna yen ọtonphiyọ rẹ emramrẹ na : “ Me da mrẹ , nighe , esi ọfuanfon , kugbe ohwo rọ gua de vwo umurhabọ : a da vwẹ erhu kẹ , ọ da yanran re phi , o de phi kparobọ . ” ​ — Ẹvwọphia 6 : 2 .
Ono yen gua iyesi ọfuanfon na ?
A sa riẹn ohwo na siẹrẹ e de se ọbe rẹ Ẹvwọphia , rọ rhoma se ohwo na “ Ota rẹ Ọghẹnẹ . ”
( Ẹvwọphia 19 : 11 - 13 ) Jesu Kristi yen a vwẹ odova na Ota rẹ Ọghẹnẹ vwo se , kidie ọyehẹ ọtota rẹ Ọghẹnẹ .
( Jọn 1 : 1 , 14 ) Vwọba , e se Jesu “ Ovie rẹ ivie kugbe Ọrovwohwo ro vwo ihwo , ” e de ji djisẹ rọyen kerẹ “ Ọresiri kugbe Uyota . ”
( Ẹvwọphia 19 : 16 ) Vwọrẹ uyota , ọyen ovie ro vwo ẹgba ro vwo ru obo ri jere , ẹkẹvuọvo , ọ vwẹ ẹgba rọyen vwo ruiruo vwẹ idjerhe rọ chọre - e .
Dedena enọ evo je vwomaphia .
Ono yen kẹ Jesu ẹgba ro vwo phikparobọ ?
( Ẹvwọphia 6 : 2 ) Ọmraro Daniẹl mrẹ emramrẹ ọvo rẹ “ Ohwo rọ herọ nẹ Awanre rhe ” na rọ dia Jihova Ọghẹnẹ * vwọ “ vwẹ isuesun kugbe urinrin vẹ uvie ” kẹ Mesaya na re vwo dje “ ọmọ rẹ ohwo . ”
( Daniẹl 7 : 13 , 14 ) Kọyen Ọghẹnẹ Romevwẹgba yen vwẹ ẹgba vẹ uturhi vwọ kẹ Jesu nẹ o sun , ji guẹdjọ .
Iyesi ọfuanfon na ọyen omamọ udje rẹ ofovwin ọvwata rẹ Ọmọ rẹ Ọghẹnẹ che phi , kidie ọke buebun , Baibol na vwẹ ọfuanfon vwo djisẹ rẹ ọvwata . ​ — Ẹvwọphia 3 : 4 ; 7 : 9 , 13 , 14 .
Ọke vọ yen iguiyesi na vwọ tọn ẹgua phiyọ ?
Noso tanẹ ọguiyesi rẹsosuọ na rọ dia Jesu ton ẹgua phiyọ ọke ra vwọ vwẹ erhu rẹ ovie tughe .
( Ẹvwọphia 6 : 2 ) Ọke vọ yen a vwọ vwẹ Jesu mu Ovie vwẹ odjuvwu ?
Ọghwa dia ugege ro vwo rhivwin kpo odjuvwu - u .
Baibol tare nẹ ọ hẹrhẹre .
( Hibru 10 : 12 , 13 ) Jesu dje obo re cha vwẹ ukẹcha kẹ iyinkọn rọyen vwọ riẹn ọke rẹ ẹhẹrhẹ na che vwo vwoba vẹ ọke rọ cha vwọ ton usuon phiyọ vwẹ odjuvwu .
Ọ tare nẹ ọ da ton usuon phiyọ re , akpọ na che miovwinphiyọ .
Ofovwin , ọkanrovwẹ rẹ emu , vẹ ega cha dia .
( Matiu 24 : 3 , 7 ; Luk 21 : 10 , 11 ) Ọmọke krẹn re ghwe vwo phi Ofovwin Akpọeje I vwẹ ukpe rẹ 1914 nu , ko ghwe phẹn gbolozẹ nẹ avwanre ro ọke yena re , ẹdẹ ebrabra rẹ Baibol na seri nẹ “ oba rẹ ẹdẹ ” na . ​ — 2 Timoti 3 : 1 - 5 .
Jẹ diesorọ akpọ na ji vwo miovwẹnphiyọ rhanvwẹ ọke rẹ Jesu vwọ dia Ovie vwẹ ukpe rẹ 1914 ?
Kidie obodjuvwu yen Jesu de suẹn ọke yena , ọ dia akpọ na - a .
Ofovwin de she vwẹ odjuvwu , Jesu rọ dia ovie kpokpọ re vwo mu re seri nẹ Maekẹl da djẹ Eshu vẹ emekashe rọyen rhe otọrakpọ na .
( Ẹvwọphia 12 : 7 - 9 , 12 ) Kidie nẹ Eshu rhe che se rhivwin kpo odjuvwu na - a , ophu ko muo djọghrọ djọghrọ , kidie ọ riẹnre nẹ ọke rọyen pha krẹkrẹ .
Vwọrẹ uyota , o rhe che kri - i , Ọghẹnẹ che ru ọhọre rọyen gba kpahen Eshu vwẹ otọrakpọ na .
( Matiu 6 : 10 ) Asaọkiephana , e je a fuẹrẹn oborẹ iguiyesi erha ri chekọ na vwẹ ukẹcha kẹ avwanre vwọ riẹn nẹ avwanre yerẹn vwẹ “ oba rẹ ẹdẹ ” re pha brabra na .
Vwọ fẹnẹ ọguiyesi rẹsosuọ ro mudiaphiyọ ohwo vuọvo na , iguiyesi erha re vwọ kpahọn mudiaphiyọ ẹdia rẹ ihworakpọ eje che hirharoku .
“ Esi ọfa da rhe , ọ pha vwavwanre gbagbagba ; a da ta kẹ ohwo rọ gua na nẹ ọ reyọ ufuoma nẹ akpọ na , rere ayen nyavwe ohwohwo hwe ; a da vwẹ ọlọkọ rode vwọ kẹ . ” ​ — Ẹvwọphia 6 : 4 .
Ọguiyesi nana mudiaphiyọ ofovwin .
Noso tanẹ ọ reyọ ufuoma vwo nẹ akpọ na ejobi .
Vwẹ ukpe rẹ 1914 yen e vwo tu phi ofovwin akpọeje rẹsosuọ .
Ofovwin akpọeje rivẹ da vwọ kpahọn , rọ tobọ so oghwọrọ vwọ vrẹn ọrẹsosuọ .
Ihwo evo tare nẹ uchunu rẹ ihwo rẹ ofovwin hweri vwo nẹ ukpe rẹ 1914 rhe bun vrẹn oduduru 100 !
Vwọba , ofovwin na je so oja ọgangan kẹ ihwo buebun .
Mavọ yen ofovwin vwo ẹgba te vwẹ ọke rẹ avwanre na ?
Ihworakpọ vwo ekuakua rẹ ofovwin re sa ghwọrọ ihworakpọ ejobi siẹvuọvo enẹna .
Tobọ ikoko rẹ ufuoma re vwo mu kerẹ United Nations sa dobọ rẹ ọguiyesi ọvwavware na ji - i .
“ Me vwọ mrẹ , nighe , esi obiebi , kugbe ohwo rọ gua ro vwo ovwanvwọn vwẹ obọ ; mi de nyo obo re họhọ urhuru vwẹ uherevie rẹ eranvwe ekpokpọ ẹne na re tanẹ , Uchunu rẹ ọka ikọba , uchunu rẹ irosu erha ikọba , ẹkẹvuọvo evwri vẹ udi re herọ e miovwẹ aye - en . ” ​ — Ẹvwọphia 6 : 5 , 6 .
Ọguiyesi nana mudiaphiyọ ọkanrovwẹ rẹ emu .
Ọnana djephia nẹ emu cha ghanre te asan rẹ uchunu rẹ ọka da cha dia ikọba yẹrẹ iko ẹne rẹ ọka re se wheat da cha dia idinarọs , idinarọs ọyen osa ra hwa kẹ ohwo vwẹ owian rẹ ẹdọke vwẹ ẹgbukpe ujorin rẹsosuọ !
( Matiu 20 : 2 ) A je sa vwẹ ikọba na vwọ dẹ iko ihwivẹ rẹ ọka re se barley , rọ dia ọka re niri kueku vwọ vrẹ ọ re se wheat .
Kẹ mavọ a sa vwọ vwẹ iko ihwivẹ rẹ ọka vwọ ghẹrẹ orua rode ?
Ọtiọyena , a da vwẹ orhọn esio kẹ ihwo ọke yena nẹ ayen si obọ rẹ emu rẹ ayen ria kẹdẹ kẹdẹ kpotọ , emu kerẹ evwri vẹ udi rọ dia obo ra mrẹ mamọ .
Avwanre sa mrẹ obo ri djerephia nẹ ọguiyesi obiebi na gua iyesi rọyen rhanvwẹ ukpe rẹ 1914 rhire ?
E !
Vwẹ ẹgbukpe ujorin 20 rẹ ọke avwanre na , owẹnvwe hwe ihwo ri te oduduru 70 ghwu .
Iyẹnrẹn ọvo djere nẹ “ vwo nẹ 2012 re te 2014 , omarẹ ihwo oduduru 805 , kọyen a da ghare ihworakpọ na kpo ẹkẹn irhirin , ẹkẹn ọvo rọyen yen owẹnvwe hweri okaroka . ”
Iyẹnrẹn ọfa da rha ta : “ Ihwo rẹ owẹnvwe hwe kukpe kukpe bun vrẹn ihwo rẹ AIDS , odo vẹ owọnrhe ofe hwe siẹrẹ e de ku ayen kugbe . ”
Dede nẹ ihwo davwẹngba rẹ ayen vwo si owẹnvwe no , jẹ ọguiyesi obiebi na je gua yanran .
“ Me vwọ mrẹ , nighe , esi rọ vwara munẹ munẹ , e de se odẹ rẹ ọ rọ gua na nẹ Ughwu , Ushi da vwọ kpahọ ukuko ; a da vwẹ ogangan kẹ ayen vwẹ enu rẹ akane rẹ akpọ na , rọ vwẹ ọlọkọ hwe kugbe owẹvwe kugbe ọtiekọ ji kugbe eranvwe re djoma vwẹ akpọ na . ” ​ — Ẹvwọphia 6 : 8 .
Ọguiyesi rẹne na mudiaphiyọ ughwu rẹ ọga vẹ erọnvwọn efa soro .
Ọmọke krẹn rẹ ukpe rẹ 1914 vwọ wan nu , ọga rẹ dagbo dagbo de hwe ihwo iduduru buebun .
Ọ sa dianẹ ihwo ri bun te oduduru 500 yen ọga na te oma , kọyen a da ghare ihwo rẹ akpọ na kpo ẹkẹn erha , ẹkẹn ọvo yen ọga na te oma vwẹ ọke yena .
Jẹ ọga rẹ dagbo dagbo na ọyen ọtonphiyọ rẹ ega .
Ihwo evo tare nẹ ihwo iduduru uriorin buebun yen imibe hweri vwẹ ẹgbukpe ujorin rẹ ọke avwanre na .
Rhi te nonẹna , ega kerẹ AIDS , odo vẹ owọnrhe ofe ji hwe ihwo iduduru buebun dede nẹ ona rẹ omaesivwo rhoma yovwinphiyọ .
Ughwu ọyen ughwu , owenẹ ọ dia ofovwin , owẹnvwe yẹrẹ ọga yen sorọ .
Ushi re koko ihwo jẹ evun vọ - ọn .
O rhe che kri - i , ẹdẹ ebrabra na che vwoba .
Karophiyọ nẹ Jesu “ yanran re phi ” ofovwin vwẹ ukpe rẹ 1914 , ọ da kanre Eshu dje otọrakpọ na , ẹkẹvuọvo , ophikparobọ rẹ Jesu ji rhi re - e .
( Ẹvwọphia 6 : 2 ; 12 : 9 , 12 ) O rhe che kri - i , vwẹ Amagidọn , Jesu che si erọnvwọn rẹ Eshu soro eje no , ji te ihwo ri biẹcha ejobi .
( Ẹvwọphia 20 : 1 - 3 ) Jesu cha dobọ rẹ iguiyesi erha ri chekọ na ji , je rhuẹrẹ umiovwo ejobi rẹ ayen soro phiyọ .
Mavọ yen o che ruo wan ?
Roro kpahen ive rẹ Baibol na .
Ufuoma cha dia asan eje , ukperẹ ofovwin .
Jihova “ nẹrhẹ ofovwi fue re te oba rẹ akpọ na ; o vwirhi umurhabọ , o de wurhu ubiri . ”
( Une Rẹ Ejiro 46 : 9 ) Vwọ kẹ ihwo ri vwo ẹguọnọ rẹ ufuoma , “ vwe evun rẹ oyovwe rode kọye ayen da gọlọ . ” ​ — Une Rẹ Ejiro 37 : 11 .
Emuọre cha vọn asan eje ukperẹ ọkanrovwẹ rẹ emu .
“ E jẹn ọka buebu dia otọ na ; vwẹ enu rẹ igbenu na etiyin i de kpogho . ” ​ — Une Rẹ Ejiro 72 : 16 .
O rhe che kri - i , Jesu che si umiovwo rẹ iguiyesi erha ri chekọ na soro no
Ukperẹ ega vẹ ughwu , ihwo ejobi che vwo omakpokpọ vẹ arhọ rẹ bẹdẹ .
Ọghẹnẹ che “ ririe ameoviẹ nẹ ẹro rayen , ughwu gbe cha dia ọfa - a , eyẹ omaemuohọ eyẹ oviẹ eyẹ odjadja ọfa - a . ” ​ — Ẹvwọphia 21 : 4 .
Ọke rẹ Jesu vwọ hẹ otọrakpọ na , ọ da vwẹ odjephia rọ vwerhen oma vwọphia kpahen oborẹ akpọ na cha dia vwẹ obaro na ọke ro de che sun .
O titi ufuoma , ọ ghẹrẹ ihwo uriorin buebun vwẹ idjerhe rẹ igbunu , o sivwin ihwo re muọga , ọ je tobọ rhọvwọn ihwo ri ghwuru . ​ — Matiu 12 : 15 ; 14 : 19 - 21 ; 26 : 52 ; Jọn 11 : 43 , 44 .
Oma cha vwerhen Iseri rẹ Jihova rẹ ayen vwo dje kẹ wẹ vwo nẹ Baibol wẹn rhe , obo wo se vwo muegbe hẹrhẹ ọke ra da cha dobọ rẹ iguiyesi na ji .
Wọ guọnọ yono kpobarophiyọ ?
Jihova yen odẹ rẹ Ọghẹnẹ kirobo ra mrẹrẹ vwẹ Baibol na .
Ẹvwọphia 6 : 1 , 2
Jesu yen ọ rọ gua na mudiaphiyọ .
Ọ ton usuon phiyọ vwẹ ukpe rẹ 1914 , kẹrẹkpẹ , ophikparobọ rọyen ko che te oba , ojaẹriọ eje ji che vwoba .
Revelation 6 : 3 , 4
Ọ rọ gua na mudiaphiyọ ofovwin .
Ihwo rẹ ofovwin rẹ akpọeje vẹ efa hweri vwo nẹ ukpe rẹ 1914 rhire na , e che se kere aye - en .
Ẹvwọphia 6 : 5 , 6
Ọ rọ gua na mudiaphiyọ owẹnvwe .
Ọkanrovwẹ rẹ emu reyọ arhọ rẹ ihwo oduduru buebun re .
Ẹvwọphia 6 : 7 , 8
Ọ rọ gua na hwarhiẹ ughwu rhe womarẹ ega vẹ erọnvwọn efa .
Ushi koko ihwo ro hweri .
A mrẹ odẹ na Tattenai vwẹ okọkọ rẹ ukuta re si eta phiyọ
O vwo erọnvwọn awanre ra mrẹre ri djerephia nẹ ikuegbe rẹ Baibol na uyota ?
Vwẹ ukpe rẹ 2014 , uyovwinrota ọvo vwẹ imagazini rẹ Biblical Archaeology Review kpahenphiyọ onọ nana : “ Ihwo bro vwẹ ẹbẹre ra vwẹ Hibru si vwẹ Baibol na yen a hiẹ mrẹ re nẹ ayen ghini yerin ? ”
Ọbe na da ta : “ Ọ da havwen mamọ , ihwo 50 ! ”
Ohwo ọvo re djunute vwẹ ọbe yena - a yehẹ Tattenai .
Ono yen Tattenai ?
Jẹ a fuẹrẹn asan rẹ odẹ rọyen da vwomaphia vwẹ Baibol na .
Jerusalẹm ka dia otọ rẹ usuon rẹ Pẹsha jovwo .
Ẹbẹre rẹ ihwo rẹ Pẹsha se Obovrẹn rẹ Urhie yen Jerusalẹm hepha vwẹ ọke yena , kọyen ẹbẹre rẹ ọnre she ra rẹ Urhie rẹ Yufretis .
Ọke rẹ ayen vwo phi ihwo rẹ Babilọn kparobọ nu , ihwo rẹ Pẹsha de siobọnu ihwo rẹ Ju rehẹ eviẹn jovwo , a da je vuẹ ayen nẹ ayen rhoma ra bọn uwevwin rẹ ẹga rẹ Jihova rọhẹ Jerusalẹm .
( Ẹzra 1 : 1 - 4 ) Ivwighrẹn rẹ ihwo rẹ Ju na vwọso ihwo ri ruiruo rẹ ẹrhomabọn na , ayen da tanẹ ihwo rẹ Ju na gbevwọsua usuon rẹ Pẹsha .
( Ẹzra 4 : 4 - 16 ) Ọke rẹ Dariọs I vwo suẹn ( 522 - 486 B.C.E . ) , Tattenai rọ dia ọvo usun rẹ ihwo ride vwẹ usuon rẹ Pẹsha da ra guọnọ otọ rẹ ota na .
Baibol na se Tattenai “ osun rẹ ubrakpọ rẹ Obovrẹn rẹ Urhie na . ” ​ — Ẹzra 5 : 3 - 7 .
A mrẹ odẹ rẹ Tattenai vwẹ buebun rẹ ikuta re siẹ eta phiyọ vwẹ ọke awanre re je herọ te ọke nana , ọ sa dianẹ ihwo rẹ orua rọyen yen sẹro rayen .
Ukuta ro djerephia nẹ ohwo ọvo vwẹ orua nana yen ohwo re djunute vwẹ Baibol na yen ukuta re isiesi rẹ ive re siri vwẹ ẹgbukpe uje rẹ usuon rẹ Dariọs I , vwẹ ukpe rẹ 502 B.C.E .
Isiesi na djerephia nẹ “ Tattannu osun rẹ ubrakpọ rẹ Obovrẹn rẹ Urhie na , ” rọ dia Tattenai rẹ ọbe rẹ Ẹzra djunute na yen oseri rẹ ive na .
Die yen ẹdia rọyen ?
Vwẹ ukpe rẹ 535 B.C.E . , Sairọs Rode da rhoma ghare asan ro suẹn ejobi phiyọ ubrakpọ sansan , ọvo usun rẹ ubrakpọ yena yen e seri nẹ Babilọn kugbe Obovrẹn rẹ Urhie .
Ọke vwọ yan obaro , a da rhoma ghare ubrakpọ na kpo ẹbẹre ivẹ , e de se ẹbẹre ọvo nẹ Obovrẹn rẹ Urhie .
Coele - Syria , Fonisha , Sameria vẹ Juda eyen ẹbẹre ọvo rẹ Obovrẹn rẹ Urhie na , ọ họhọre nẹ Damaskọs yen e de suẹn ubrakpọ na eje .
Tattenai sun ubrakpọ nana vwo nẹ omarẹ ikpe 520 re te 502 B.C.E .
Ọke ro vwo kpo Jerusalẹm ra guọnọ otọ rẹ obo ra ta kpahen ihwo rẹ Ju na nu , Tattenai da niyẹnrẹn kẹ Dariọs nẹ ihwo rẹ Ju na tare nẹ Sairọs yen kẹ ayen uturhi rẹ ayen vwọ rhoma bọn uwevwin rẹ ẹga rẹ Jihova .
Obo ra hiẹ mrẹ vwẹ asan ra sẹro rẹ ẹbe rẹ ivie phiyọ djerephia nẹ oborẹ ihwo rẹ Ju na tare uyota .
( Ẹzra 5 : 6 , 7 , 11 - 13 ; 6 : 1 - 3 ) Ọtiọyena , a da vuẹ Tattenai nẹ o kpokpo ihwo rẹ Ju na - a , o de ghini ru ọtiọyen . ​ — Ẹzra 6 : 6 , 7 , 13 .
Vwọrẹ uyota , “ Tattenai , osun rọ hẹ ubrakpọ rẹ Obovrẹn rẹ Urhie na ” ghwe ru emuọvo kiriguo ra sa vwọ karophiyọ - ọ .
Dedena , noso nẹ Baibol na djunute , je vwẹ odova ro fo ro vwo se .
Ọnana odjephia ọfa nẹ erọnvwọn awanre ra hiẹ mrẹ dje ikuegbe rẹ Baibol na phiyọ uyota .
Omavwerhovwẹn rẹ mẹvwẹ vẹ ighene rehẹ ukoko na da ghwọrọ ọke kuẹgbe
BAIBOL NA WENE OHWO
Samuel Hamilton Yen gbikun na
UKPE RE VWIẸRẸ : 1928
ẸKUOTỌ RO NURHE : COSTA RICA
AKPỌ RO YERIN JOVWO : EHA VẸ IDJOGBA REYỌ ỌKE RỌYEN EJE
Puerto Limón , orere rọ kẹrẹ unuerhoro vwẹ ẹbẹre ọnre va nẹ cha rẹ Costa Rica yen me dia ghwanre .
Emọ ẹrenren yen ọsẹ vẹ oni mẹ vwiẹre , mẹvwẹ yen ọ rẹ ighwrẹn .
Ẹgbukpe ẹrenren me hepha ọke rẹ ọsẹ mẹ vwo ghwu .
Oni mẹ ọvo kọyen re yọnrọn avwanre ghwanre .
Baseball ọyen ẹbẹre ọvo rẹ akpọ mẹ jovwo .
Nẹ ọkiemọ rhe yen me vwọ fa .
Mi vwo te omarẹ ẹgbukpe 18 , me da vwomaba iklọbu ro fa baseball ra hwosa kẹ - ẹ .
Mẹ vẹ ẹko na vwọ fa vwẹ ọke me vwọ hẹ omarẹ ẹgbukpe 20 , ọshare ọvo da vuẹ vwẹ nẹ me rhe vwomaba iklọbu rẹ ihwo re fa baseball ra hwosa kẹ vwẹ Nicaragua .
Ẹkẹvuọvo kidie nẹ oma rẹ oni mẹ ganre vwẹ ọke yena - a , jẹ ọmẹvwẹ yen vwẹrote , me rha guọnọ kpo Nicaragua ra dia - a .
Me da sen kẹ ọshare na .
Ọke vwọ yan obaro , ọshare ọfa da vuẹ vwẹ nẹ me rhe vwomaba iklọbu rẹ ihwo ra sanere vwo nẹ iklọbu sansan rhe re fa kẹ ẹkuotọ rẹ Costa Rica .
Me da rhọnvwe .
Me da fa vwọ kẹ ẹkuotọ na vwo nẹ ukpe rẹ 1949 re te 1952 , me fare vwẹ Cuba , Mexico , kugbe Nicaragua .
Me nabọ riẹn fa dẹn , me sa fa abọ 17 kpahen ohwohwo jẹ me cha fa chọ - ọ .
Omavwerhovwẹn ọke rẹ ihwo de kpere odẹ mẹ !
Ọ da vwẹ mamọ nẹ vwẹ ọke yena , mi ji yeren akpọ rẹ ọfanrhiẹn .
Dede nẹ ọsen ọvuọvo yen mi vwori , ọkieje yen mi vwo muẹ eya efa .
Me je da udi mamọ .
Ẹdẹ ọvo , me da da udi vroma te ẹdia rẹ mi vwo vrẹ vwẹ ehwa irhiọke , me sa karophiyọ obo re me wan te uwevwi - in !
Mi ji te idjogba mamọ .
Ọke mi vwo yeren akpọ yena , yen oni mẹ rhe vwọ dia Oseri rẹ Jihova .
Ọ davwẹngba o vwo yono uvwe uyota na , ẹkẹvuọvo ẹgba ẹdavwọn rọyen vwẹ ẹsosuọ shefia , kidie baseball mu we rọ .
Me sa kpairoro vrẹ emuọre fikirẹ baseball !
Baseball na ọvo yen mi mu ẹwẹn kpahen .
Mi vwo ẹguọnọ rọyen vrẹ kemu kemu !
Ẹkẹvuọvo me vwọ hẹ ẹgbukpe 29 , me da wan oma ọke me vwọ fa baseball .
Ọke rẹ ọmaẹwan na vwo kpo nu , me da dobọ rẹ baseball ẹfa ji .
Dedena , mi ji vwobọ vwẹ baseball womarẹ mi vwo yono iklọbu rẹ ihwo ra hwosa kẹ - ẹ re fa kẹrẹ uwevwin mẹ .
Vwẹ ukpe rẹ 1957 , me da rhọnvwephiyọ edurhie mi vwo kpo ọghwẹkoko rẹ Iseri rẹ Jihova vwẹ ọguan rẹ eha rẹ me da fa baseball jovwo .
Mi vwo chidia ohri rẹ ihwo na , me da mrẹ ofẹnẹ rọ herọ vwẹ oborẹ Iseri na nabọ hwomamu vẹ edo ri mi nyo vwẹ ohri rẹ ihwo ri nughe rẹ baseball vwẹ ọke me vwọ fa .
Obo me mrẹre vwẹ ọghwẹkoko na de mu vwe vwọ ton uyono rẹ Baibol phiyọ vẹ Iseri rẹ Jihova , ki mi ji kpo uyono rayen .
Obo ri mi yonori djobọte vwe mamọ .
Kerẹ udje , Jesu tare nẹ vwẹ ẹdẹ rẹ oba na , iyinkọn rọyen che ghwoghwo iyẹnrẹn esiri rẹ Uviẹ Ọghẹnẹ wan akpọ na ejobi .
( Matiu 24 : 14 ) Mi ji yono nẹ Inenikristi rẹ uyota reyọ igho mie ihwo siẹrẹ ayen de ghwoghwo kẹ aye - en .
Jesu tare nẹ “ Ọphẹ ovwan mrẹre , ọphẹ ovwan je vwọ kẹ rhe . ” ​ — Matiu 10 : 8 .
Mi vwo yono Baibol na , ke me reyọ oborẹ Baibol na tare vwọ vwanvwen oborẹ me mrẹ vwẹ oma rẹ Iseri rẹ Jihova .
Ẹgbaẹdavwọn rẹ ayen vwo ghwoghwo iyẹnrẹn esiri rẹ uvie na wan akpọ na ejobi vwerhen ovwẹ oma mamọ .
Me je mrẹvughe nẹ ayen vwo ẹwẹn ra vwọ kẹ okẹ kirobo rẹ Jesu jiri kẹ Inenikristi .
Ọtiọyena , mi vwo se Mak 10 : 21 , je mrẹ edurhie rẹ Jesu nẹ “ rhe rhi nene uvwe , ” mi de vwo ẹwẹn rẹ me vwọ dia Oseri .
Ẹkẹvuọvo ọ reyọ ọke mi ki se brorhiẹn na .
Kerẹ udje , ikpe buebun yen mi vwo phi idjogba kudughwrẹn kudughwrẹn .
Ẹkẹvuọvo , mi de yono vwẹ Baibol na nẹ Ọghẹnẹ vwo utuoma kpahen ivwurhuru vẹ ihwo re ga ọghẹnẹ rẹ “ Urhiẹvwe ” yẹrẹ erhieyovwon .
( Aizaya 65 : 11 ; Kọlose 3 : 5 ) Ọtiọyena , me da dobọ rẹ idjogba ephio ji .
Sunday rọ vwọ kpahen ọ rẹ me vwọ dobọ rẹ idjogba ephio ji , ọ rẹ mi phi kuko de mu !
Ihwo ke hwẹ vwẹ kidie mi phiri vwẹ udughwrẹn yena - a , ayen ki kpokpo uvwe me vwọ rhoma re te , ẹkẹvuọvo me senre .
Mi rhe rhivwin re phi idjogba ọfa - a .
Ẹdẹ ri mi bromaphiyame vwẹ ọghwẹkoko rẹ Iseri rẹ Jihova , me rhoma mrẹ ọdavwini ọfa rẹ mi vwo ku “ ohwo ọkpokpọ na phihọ ” nu .
( Ẹfesọs 4 : 24 ) Ovwọnvwọn rẹ ẹdẹ yena , mi de rhivwin kpo hotẹl re me dia , me da mrẹ ọsen mẹ rẹ mẹvwẹ vẹ ọyen hẹrioma nure , o mudia unu ẹchẹ rẹ uvun mẹ .
Ọ da ta “ yanrhe rere a ra ghwọrọ ọke kugbe . ”
Me da ghwa vuẹ ugege yena nẹ “ Ẹjo ! ”
Me da vuẹ nẹ mi yeren akpọ mẹ nene oborẹ Baibol tare asaọkiephana .
( 1 Kọrẹnt 6 : 18 ) Ọ da ta “ wọ nẹ die ? ”
Ọ da vuẹ vwẹ nẹ me kpairoro vrẹ oborẹ Baibol na tare rere avwanre rhoma ton ọyankugbe rẹ avwanre phiyọ .
Me da ro uvun mẹ , me da kanre ẹchẹ gbe vwẹ otafe .
Oma vwerhen ovwẹ enẹna nẹ ghwe vwọ nẹ ọke rẹ me vwọ dia Oseri vwẹ ukpe rẹ 1958 rhi te ọke nana , me fuevun yan nene ewene rẹ mi ruru vwẹ akpeyeren .
Mane ki mi se si ẹbe kpahen erere re me mrẹre kidie mi nene odjekẹ rẹ Baibol na !
Evo usun rẹ erere na yen , mi rhi vwo uvi rẹ igbeyan , yeren uvi rẹ akpeyeren , ji vwo uvi rẹ omavwerhovwẹn .
Mi ji vwo omavwerhovwẹn rẹ baseball , ẹkẹvuọvo ọ die emu ẹsosuọ kẹ wẹ - ẹ .
Ọke me vwọ fa baseball , mi titiri , mi ji vwo igho , ẹkẹvuọvo ayen tọn re - e .
Jẹ oyerinkugbe mẹ vẹ Ọghẹnẹ kugbe ukoko rẹ iniọvo re me hẹ ohri rayen na cha dia bẹdẹ .
Baibol na tare nẹ “ Akpọ na cha wanvrẹn , kugbe ojevwe rọye ; ẹkẹvuọvo ohwo ro ru ọhọre rẹ Ọghẹnẹ kọ dia bẹdẹ . ”
( 1 Jọn 2 : 17 ) Asaọkiephana , mi vwo ẹguọnọ rẹ Jihova Ọghẹnẹ vrẹ kemu kemu !
VWẸROKERE ESEGBUYOTA RAYEN | SERA
SERA mudia odjugbo rẹ uvun na , o de ni oma riariẹ .
Vwẹ ẹro roro aye nana ro vwo erhuvwu mamọ .
Wọ mrẹ omaemuophiyọ vwẹ ophare rọyen ?
Ọ da dia ọtiọyen , a sa riẹn oboresorọ .
O vwo erọnvwọn buebun rọ cha karophiyọ vwevunrẹ uwevwin nana .
Ọ vẹ ọshare rọyen Ebraham ro vwo ẹguọnọ kpahen mamọ na ghwọrọ ọke buebun kugbe vwẹ uwevwin na re .
* Ayen ivẹ na yen bọnrọ kugbe .
Ayen dia Ur , orere ro vwo efe mamọ , ro ji vwo ihwo re ton ona rẹ ekakare vẹ ineki .
Ọtiọyena , ayen vwo ekuakua rẹ akpeyeren buebun .
Ẹkẹvuọvo , ẹro rẹ Sera vwo ni uwevwin na ghanre vwo nẹ asan ra da sẹro rẹ ekuakua ọvo .
Etinẹ yen ọyen vẹ ọshare rọyen diare vwẹ ọke rẹ omavwerhovwẹn vẹ omaemuophiyọ .
Ayen nẹrhovwo rhe Jihova Ọghẹnẹ abọ buebun vwẹ etinẹ na .
O vwo erọnvwọn buebun re nẹrhẹ Sera vwo ẹguọnọ rẹ orere nana .
Dedena , Sera choma rọ vwọ kparoma nẹ uwevwin na .
Dede nẹ ọ joma te ẹgbukpe 60 re , ọ cha kua kpo asan rọ riẹnre - e , ji yeren akpọ rẹ imuoshọ vẹ ọbẹnvwẹ , o vwo iphiẹrophiyọ ro vwo rhivwi - in .
Die yen ghwa so ewene rẹ kpregede nana ?
Die yen avwanre se yono vwo nẹ esegbuyota rọyen ?
Ọhọhọre nẹ Ur yen Sera dia ghwanre .
Wo de te orere na nonẹna , iwevwin re ghwọrọ totọ ọvo yen wọ cha mrẹ .
Jẹ vwẹ ọke rẹ Sera , Urhie rẹ Yufretis na vọnre vẹ ikuna rẹ ineki ri mu erọnvwọn re pha ghanghanre nẹ asan sansan cha orere na .
Ihwo yan cha yan kpo vwẹ irhuvwun rẹ orere na re pha hwahwa , ikuna re vwẹ oma dje ohwohwo vwẹ asan rẹ ayen de won vọn asan eje .
Vwẹ ẹro roro Sera rọ ghwanra cha vwẹ orere yena , ọ rhe riẹn odẹ rẹ ihwo buebun vwẹ etiyin re .
Omuẹro nẹ ayen je karophiyọ , kiridie o vwo erhuvwu mamọ .
O ji vwo orua rode vwẹ etiyin .
A riẹn Sera vwẹ Baibol na fikirẹ esegbuyota rọyen , yẹ ọ dia esegbuyota kpahen ọghẹnẹ rẹ emeranvwe rẹ ihwo buebun ga vwẹ orere rẹ Ur na - a .
A bọn uwevwin rode ọvo kẹ ọghẹnẹ na .
Sera ga Ọghẹnẹ rẹ uyota na Jihova .
Baibol na ta ota kpahen oborẹ Sera ru vwo esegbuyota rọye - en .
Ọsẹ rọyen ka ga ẹdjọ jovwo .
Obo rọ wanre eje , ọ rọvwọn Ebraham , rọ vwẹ ẹgbukpe ihwe vwo vien .
* ( Jẹnẹsis 17 : 17 ) Ọke vwọ yan obaro , a da rhe riẹn Ebraham phiyọ “ ọsẹ rẹ ayen ejobi ri segbuyota . ”
( Rom 4 : 11 ) Orọnvwe rayen da rhe dia obọdẹn rẹ orọnvwe ro vwo ọghọ , otaẹtakuẹgbe , kugbe owenvwe ra vwọ rhuẹrẹ ebẹnbẹn phiyọ .
Marho , ẹguọnọ vwọ kẹ Ọghẹnẹ yen nẹrhẹ ayen sa dia kugbe .
Sera vwo ẹguọnọ rẹ ọshare rọyen mamọ , ayen je bọn uwevwin rayen kẹrẹ orua rayen vwẹ Ur .
Ẹkẹvuọvo , o rhe kri - i , ayen de hirharoku ẹdia rọ nẹrhẹ ayen muomaphiyọ .
Baibol na vuẹ avwanre nẹ Sera “ kẹ ẹga , o vwiẹ ọmọ - ọ . ”
( Jẹnẹsis 11 : 30 ) Vwẹ ọke yena , ra vwọ dia ẹga , ọyen emu rẹ ophọphọvwe .
Dedena , Sera fuevun kẹ Ọghẹnẹ vẹ ọshare rọyen .
Lọt rọ dia ọmọ oniọvo rayen da rhe dia kerẹ ọmọ kẹ ayen .
Erọnvwọn nabọ shephiyọ rhi te ẹdẹ ọvo rẹ erọnvwọn eje vwo wene .
Ebraham de bru Sera rhe vwọrẹ omavwerhovwẹn .
Ọ bẹn vwọ kẹ ro vwo vwo imuẹro kpahen obo re ghwa phia na .
Ọghẹnẹ rẹ ayen ga na ghwa ta ota kẹ , ọ tobọ vwomaphia kẹ womarẹ amakashe !
Vwẹ ẹro roro , Sera ni ọshare rọyen kiọkiọkiọ , rọ vwọ nọ : “ Die yen ọ vuẹ wẹ ?
Biko vuẹ vwẹ ! ”
Ọ sa dianẹ Ebraham ke chidia totọ roro obo rọ cha ta ; ọ da vuẹ Sera oborẹ Jihova tare : “ Vrẹn nẹ otọ wẹn kugbe orua wẹn rere wo kpo otọ ri Mi che dje kẹ wẹ na . ”
( Iruo Rẹ Iyinkọn Na 7 : 2 , 3 ) Ọyena vwo wan nu , ayen de roro kpahen owian rẹ Jihova vwọ kẹ ayen na .
Ayen cha yanjẹ akpọ rẹ ofuvwegbe rẹ ayen yerẹn jovwo na vwo , kẹ ayen che yeren akpọ ra vwọ kua nẹ asan kpo asan !
Die yen Sera che ru ?
Omuẹro nẹ Ebraham nabọ ni opharo rọyen .
O che bicha vwẹ ewene rode nana vwẹ akpeyeren rayen ?
Ojẹ rẹ Sera hirharoku na sa họhọ emu ọkpokpọ kẹ avwanre .
E se roro , ‘ Ọghẹnẹ je rhe vuẹ vwẹ yẹrẹ ọrivẹ rẹ orọnvwe mẹ nẹ avwanre ru orọnvwọn ọtiọye - en ! ’
Jẹ avwanre eje hirharokuẹ ojẹ rọ họhọ ọyena .
Avwanre yerẹn vwẹ akpọ ra da reyọ vwọ tua ekuakua rẹ akpeyeren , ihwo sa vuẹ avwanre nẹ a vwọtua ekuakua rẹ akpeyeren vẹ ofuvwegbe romobọ .
Jẹ Baibol na bru avwanre uche nẹ a vwẹ ẹga rẹ Ọghẹnẹ vẹ eruo rẹ ọhọre rọyen vwọ ka obaro .
( Matiu 6 : 33 ) Rẹ avwanre vwo roro kpahen oborẹ Sera ruru na , avwanre sa nọ , ‘ Ojẹ vọ yen me cha jẹ vwẹ akpeyeren ? ’
Ọke rẹ Sera vwọ ghwẹ ekuakua rọyen , ọ rha riẹn ekuakua ro che mu nene oma vẹ e rọ cha yan jovwo - o .
Ọ cha kpairoro vrẹ ekuakua re cha họhọ nọ kẹ kamẹl vẹ ekẹtẹkẹtẹ na , yẹrẹ kemu kemu rẹ ayen guọnọre - e .
Aphro herọ - ọ , ayen cha shẹ ekuakua rayen buebun yẹrẹ vwẹ ayen ruẹse .
Sera je cha kpairoro vrẹ akpọ rẹ ofuvwegbe ro yerẹn jovwo kerẹ eki re kẹrerẹ rọ da dẹ eka , eranvwe , emamọ , emwa vẹ erọnvwọn efa .
Esegbuyota rẹ Sera mu ro vwọ yanjẹ omamọ rẹ uwevwin ro vwori vwo
Ọkiọvo , ọ rọ tobọ ma bẹn kẹ Sera yen o vwo vrẹn nẹ uwevwin rọyen .
Ọ da dianẹ uwevwin rayen họhọ iwevwin rẹ ihwo rẹ Ur buebun , kirobo rẹ ihwo ri ru ehiahiẹ kpahen erọnvwọn ra tọn nẹ otọ rhe djere , kọyen uvi rẹ erọnvwọn yen va Sera abọ .
Iwevwin na evo vwo ivun re vrẹ 12 , kugbe ame rọ fonro vẹ ipọmpu rọ djẹ .
Uwevwin rọ ghwa rho dede - e , vwo asan re de ronvwoma vwẹ enu rẹ uwevwin na , igbẹhẹ , vẹ ẹchẹ ra sa kanra .
Kẹ utughẹ se sivwin ohwo vwo nẹ obọ rẹ iji , okpohrokpo , ubido , okori , vẹ eranvwe efa re djoma ra mrẹ phẹrephẹre vwẹ ọke rẹ Baibol ?
Kẹ orua rọyen vwo ?
Ono yen Sera cha yan jovwo ?
Iji rẹ Ọghẹnẹ rọ tare nẹ “ vrẹn nẹ otọ wẹn kugbe orua wẹn ” sa dia bẹnbẹn vwọ kẹ .
Kerẹ aye ro vwo ẹguọnọ rẹ ihwo , ọ sa dianẹ o vwo iniọvo rẹ eshare vẹ eya ri sikẹrẹ mamọ , rọ rha cha mrẹ ọfa - a .
Dedena Sera fiudugberi ro vwo muegbe kẹdẹ kẹdẹ vwọ kẹ oyan na .
Dede nẹ egbabọse buebun herọ , Sera muegbe re , ọ hẹrhẹ ẹdẹ rẹ ayen cha vwọ kparoma .
Terah rọ dia ọgbuyovwin rẹ orua na cha vwọ kpahen Ebraham vẹ Sera , dede nẹ ọ ghwo te omarẹ ẹgbukpe 200 re .
( Jẹnẹsis 11 : 31 ) Aphro herọ - ọ , Sera vwo oghwa rọ vwọ vwẹrote ọsẹ rọyen rọ kpakore na .
Lọt je cha vwomaba ayen “ vrẹn nẹ otọ ri Kaldia ” kirobo rẹ Jihova vuẹ ayen . ​ — Iruo Rẹ Iyinkọn Na 7 : 4 .
Ẹsosuọ , ayen yan omarẹ imaili 600 ( 960 km ) wan orhoma rẹ Urhie rẹ Yufretis kpo Haran .
Ayen da dia etiyin ọmọke .
Ọ sa dianẹ vwẹ ọke nana Terah muọga re , ọ rha cha sa yan oyan ogrongon na ọfa - a .
Ayen da dia etiyin rhi te ọke ro vwo ghwu ; o ghwuru ọke rọ vwọ hẹ ẹgbukpe 205 .
Tavwen ayen ke kparoma nẹ etiyin , Jihova da ta ota kẹ Ebraham , rọ vwọ rhoma vuẹ obọ ọfa nẹ o vrẹn nẹ asan rọ hepha na vwo kpo asan ro che dje kẹ .
Ẹkẹvuọvo vwẹ udje nana , Ọghẹnẹ de ve kẹ : “ Ki mi ru we vwọ dia ẹgborho buebu . ”
( Jẹnẹsis 12 : 2 - 4 ) Ebraham hẹ ẹgbukpe 75 , Sera da rha dia ẹgbukpe 65 ọke rẹ ayen vwo vrẹn nẹ Haran , jẹ ayen ji rhi vwiẹ ọmọ - ọ .
Kẹ mavọ yen Ebraham se vwo vwiẹ ẹgborho ?
Ọ cha rọvwọn aye ọfa ?
Vwẹ ọke yena eshare sa rọvwọn eya buebun , ọtiọyena Sera se vwo iroro tiọyen kpahen Ebraham .
Obo rọ wanre eje , ayen de mu oyan phiyọ nẹ Haran .
Ẹkẹvuọvo jokaphiyọ ihwo ri nene ayen asaọkiephana .
Ikuegbe na jẹ avwanre riẹn nẹ Ebraham vẹ orua rọyen vrẹ nẹ etiyin vẹ efe ro kokori “ kugbe ihwo ro vwori vwi Haran . ”
( Jẹnẹsis 12 : 5 ) Amono yen ihwo yena ?
Ọ sa dia idibo rọyen .
Ẹkẹvuọvo , imuẹro herọ tanẹ Ebraham vẹ Sera yono ihwo re guọnọ riẹn kpahen esegbuyota rayen .
Vwevunrẹ eta rẹ ihwo rẹ Ju ọke awanre fan vwo nẹ owọrota yena , ayen tare nẹ ihwo re djunute vwẹ owọrota nana egedjọ ri kurhẹriẹ , re vwomaba Ebraham vẹ Sera vwẹ ẹga rẹ Jihova .
Ọ da dia ọtiọyen , esegbuyota ọgangan rẹ Sera vwori yen mu ro vwọ vuẹ ihwo efa kpahen Ọghẹnẹ kugbe iphiẹrophiyọ ro vwori .
Ọyen obo ro fori nẹ avwanre roro kpahen , kidie avwanre yerẹn vwẹ ọke rẹ esegbuyota kugbe iphiẹrophiyọ vwo shekpotọ .
Wo de yono orọnvwọn nẹ Baibol na rhe , wọ sa vuẹ ihwo efa kpahọn ?
Ọ sa dia Nisan 14 , vwẹ ukpe rẹ 1943 B.C.E . , yen ayen shariẹ Urhie rẹ Yufretis wan vrẹ kpo otọ rẹ Jihova ve kẹ ayen na .
( Eyanno 12 : 40 , 41 ) Vwẹ ẹro roro Sera ro ni asan eje , ọ da mrẹ oborẹ asan na yovwin te , aruọke na ro shephiyọ kugbe erọnvwọn sansan rehẹ etiyin .
Jihova da rhoma vwomaphia kẹ Ebraham kẹrẹ irhe ride rehẹ Moreh vwẹ Shekem , udje nana Jihova da ta : “ Uvwiẹ wẹn me cha vwẹ otọ nana kẹ . ”
Ubiota na “ uvwiẹ ” cha nẹrhẹ Ebraham roro kodo !
Ọ nẹrhẹ o roro kpahen ota rẹ Jihova tare vwẹ ogba rẹ Idẹn kpahen ọmọ ọvo rọ cha ghwọrọ Eshu .
Jihova vuẹ Ebraham jovwo re nẹ ẹgborho ro che nẹ uvwiẹ rọyen rhe yen che rhie idjerhe rẹ ebruphiyọ kẹ ihworakpọ eje . ​ — Jẹnẹsis 3 : 15 ; 12 : 2 , 3 , 6 , 7 .
Dedena , orua rẹ Ebraham vrabọ rẹ ebẹnbẹn rẹ akpọ nana - a .
Owẹnvwe de ri fi vwẹ otọ rẹ Kenan , Ebraham da kua orua rọyen kpo Ijipt .
Ẹkẹvuọvo , ọ kpaẹro mrẹ imuoshọ ọvo vwẹ ubrakpọ yena .
Ọtiọyena , ọ da ta kẹ Sera : “ Me riẹnre nẹ wẹ aye vẹ erhuvwu siẹ re de ni we ; Ọke rẹ ihwo rẹ Ijipt da rhe mrẹ wẹ , kẹ ayen cha tanẹ , Ọnana aye rọye ; kẹ ayen che hwe vwe , ayen ki ju we vwo .
Gba ta kẹ ayen nẹ wẹ oniọvo mẹ , rere o vwo yovwi kẹ vwẹ fiki wẹ , rere me mrasan rhọ fiki wẹ . ”
( Jẹnẹsis 12 : 10 - 13 ) Diesorọ Ebraham vwọ yare Sera oka rẹ oyare nana ro ji ru dẹvo - o ?
Ebraham dia ọvwọrefian yẹrẹ ọzuọn kirobo rẹ egbaphro djere - e .
Vwọrẹ uyota Sera ọmọsẹ rẹ Ebraham .
O ji vwo oboresorọ Ebraham vwo ru obo ro ruru na .
Ebraham vẹ Sera riẹnre nẹ ọmọ rẹ oghẹresan ro che nẹ uvwiẹ rayen rhe na yen ma ghanre kẹ ayen , kidie ọyen ọhọre rẹ Ọghẹnẹ , ọtiọyena a guọnọ omaẹkẹnẹ .
Vwọrẹ uyota , erọnvwọn awanre ra mrẹre djerephia nẹ ihwo ri vwo ẹgba usuon vwẹ Ijipt sa reyọ aye rẹ ohwo ọfa ayen mi hwe ọshare na .
Ọtiọyena , Ebraham dje aghwanre phia , Sera da vwomakpotọ nene orhiẹn ebro rọyen .
O kriri - i , oboresorọ oshọ vwo mu Ebraham na da ghene phia ; evo vwẹ usun rẹ emọ rẹ ovie Fero de noso nẹ asan rẹ Sera ghwo te na , o ji vwo erhuvwu mamọ .
Ayen da vuẹ Fero kpahọn , Fero da vwẹ iji phia nẹ a reyọ Sera rhe !
A cha sa vwẹ ẹro roro oborẹ ofu dje Ebraham te yẹrẹ oka rẹ oshọ ro mu Sera - a .
Jẹ , ọhọhọre nẹ ayen nene Sera yerin kerẹ ọrhorha re muọghọ kẹ , ọ dia kerẹ ọviẹ - ẹn .
Ọ sa dianẹ Fero jẹ iroro rọ vwọ reyọ efe rọyen riẹriẹ Sera te oma , ukuotọ rọyen ọ me ra mrẹ “ oniọvo ” rọyen rere ọ sa vwọ rọvwọn . ​ — Jẹnẹsis 12 : 14 - 16 .
Vwẹ ẹwẹn roro Sera rọ wan ovakpo rẹ uwevwin rẹ ovie na ni otafe .
Mavọ oma che ruo , rọ vwọ rhoma dia uwevwin rọ pha yoyovwin , je re omamọ rẹ emu ?
Oka rẹ akpọ nana rọ tobọ yovwin nọ ọ ro yerin vwẹ Ur jovwo na sa dia ọdavwini vwọ kẹ ?
Vwẹ ẹro roro oborẹ oma cha vwerhen Eshu te , ọ da dianẹ ọ yanjẹ Ebraham vwo ra rọvwọn Fero !
Ẹkẹvuọvo Sera ru ọtiọye - en .
Ọ fuevun kẹ ọshare rọyen , orọnvwe rọyen , kugbe Ọghẹnẹ rọyen .
Mane kẹ ihwo re rọvwọnre eje se dje oka rẹ evun - ẹfuọn tiọyena phia vwẹ akpọ nana rọ vọnre vẹ ọfanrhiẹn na !
Wọ sa vwẹrokere evun - ẹfuọn rẹ Sera vwẹ oyerinkugbe wẹn vẹ ihwo ru wo vwo ẹguọnọ kpahen kugbe igbeyan wẹn ?
Dede nẹ o hirharoku edavwini vwẹ uwevwin rẹ ovie Fero , Sera fuevun kẹ ọrivẹ rẹ orọnvwe rọyen
Jihova da sẹro rẹ aye nana , rọ vwọ reyọ ọtiekọ vwọ ghwiẹ Fero vẹ evwruwevwin rọyen .
Ọke rẹ Fero rhe vwọ riẹn nẹ Sera aye rẹ Ebraham , ọ da reyọ rhivwin bru Ebraham ra , ọ da vuẹ orua na eje nẹ ayen kua nẹ Ijipt .
( Jẹnẹsis 12 : 17 - 20 ) Oma vwerhen Ebraham mamọ rẹ aye rọyen vwo rhivwin bro rhe !
Karophiyọ nẹ ọ vuẹrẹ jovwo : “ Me riẹnre nẹ wẹ aye vẹ erhuvwu . ”
Ẹkẹvuọvo , oma vwerhenrọ kpahen oka rẹ erhuvwu ọfa rọ rho vrẹ erhuvwu rẹ ugboma ghevweghe .
Sera ọyen ohwo rọ djahere vwẹ obo udu , rọ dia oborẹ Jihova nẹ ghanghanre .
( 1 Pita 3 : 1 - 5 ) Oka rẹ erhuvwu yena yen ofori nẹ ihwo eje vwo .
Avwanre de phi oyerinkugbe rẹ avwanre vẹ Jihova phiyọ ẹdia rẹsosuọ ukperẹ ekuakua rẹ ugboma , davwẹngba vuẹ ihwo efa kpahen oborẹ avwanre riẹn kpahen Ọghẹnẹ , je fuevun nene irhi rẹ Jihova ri shekpahen ọfanrhiẹn ọke re de hirharoku edavwini , jẹ avwanre vwẹrokere esegbuyota rẹ Sera .
E ke se ayen Ebram vẹ Sarai , ẹkẹvuọvo , ka rhe riẹn ayen vẹ odẹ rẹ Jihova mu kẹ ayen . ​ — Jẹnẹsis 17 : 5 , 15 .
Sera ọmọsẹ rẹ Ebraham .
Terah yen ọsẹ rẹ Ebraham vẹ Sera , ẹkẹvuọvo , ini rayen fẹnẹre .
( Jẹnẹsis 20 : 12 ) Dede nẹ oka rẹ orọnvwe ọtiọyena shephiyọ nonẹna - a , ofori a vwọ karophiyọ oborẹ erọnvwọn hepha vwẹ ọke yena .
Ihworakpọ kẹrẹ ogbagba rẹ Adam vẹ Ivi riavwerhen rọyen , je kpare kufia ọke yena .
Kidie nẹ ayen vwo oma kpokpọ ọke yena , imuoshọ rha herọ nẹ emọ cha riuku rẹ ega mie esẹ vẹ ini raye - en .
Ẹkẹvuọvo , omarẹ ikpe 400 vwọ wan nu , otọvwen rẹ ihwo rha fẹnẹ ọ rẹ avwanre nonẹna - a .
Vwẹ ọke yena , Urhi rẹ Mosis na de phi oba phiyọ uruemu rẹ ihwo rẹ orua vwọ rọvwọn ohwohwo . ​ — Livitikọs 18 : 6
Die wọ cha ta ?
E
Ẹjo
Ọkiọvo
Oborẹ Baibol na tare
“ Me riẹnre nẹ Ọrovwohwo riẹn oyan rẹ otu re kpokpo , o mi rhe brorhiẹn kẹ otu rẹ akpọ bẹn . ”
( Une Rẹ Ejiro 140 : 12 ) Uvie rẹ Ọghẹnẹ cha hwarhiẹ orhiẹn ebro abavo rhe otọrakpọ na .
Die ọfa yen Baibol na se yono avwanre ?
Ọghẹnẹ mrẹ oshenyẹ re phia vwẹ akpọ na nonẹna , ọ cha kpọ ayen vi . ​ — Aghwoghwo 5 : 8 .
Orhiẹn ebro abavo ro che nẹ obọ rẹ Ọghẹnẹ rhe cha hwarhiẹ ufuoma kugbe ofuvwegbe rhe otọrakpọ na . ​ — Aizaya 32 : 16 - 18 .
Ihwo evo vwo imuẹro nẹ Ọghẹnẹ brẹba kẹ ihwo evo , o mi rhe duvwẹ iyorin kẹ ihwo efa , efa vwo imuẹro nẹ ihwo eje abavo vwẹ ẹro rẹ Ọghẹnẹ .
Die wo rorori ?
Oborẹ Baibol na tare
“ Ọghẹnẹ ghwẹ oma hẹ abọvo jẹ ọvo vwo - o ; ẹkẹvuọvo vwẹ ẹgborho kẹgborho ohwo rọ djẹ oshọ rọye ro de ru obo ri shehọ ọye ọ reyọ . ”
( Iruo Rẹ Iyinkọn Na 10 : 34 , 35 ) Vwẹ ẹro rẹ Ọghẹnẹ , ihwo eje abavo .
Die ọfa yen Baibol na se yono avwanre ?
Baibol na vwo “ iyẹnrẹ esiri ” vwọ kẹ “ kẹgborho kẹgborho kugbe orua korua kugbe ephẹrẹ kephẹrẹ kugbe ohwo kohwo . ” ​ — Ẹvwọphia 14 : 6 .
Wọ da guọnọ yono kpahen ọke rẹ orhiẹn ebro rẹ abavo cha vwọ vọn akpọ na , ni uyovwinrota 3 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre
Ọ je herọ vwẹ www.jw.org / urh
Ọbe rẹ Ẹvwọphia ​ — Die Yen o Mudiaphiyọ ?
( Ni IYONO RẸ BAIBOL > ẸKPAHỌNPHIYỌ RẸ ENỌ RẸ BAIBOL NA )
© 2017 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba ta ota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IMAGAZINI NANA , re se Uwevwin Orhẹrẹ na , titi Jihova Ọghẹnẹ , rọ dia Osun rẹ odjuvwu vẹ akpọ .
O bru ihwo uche womarẹ iyẹnrẹn esiri rẹ Uvie rẹ Ọghẹnẹ ro che si imwemwu eje no kẹrẹkpẹ , o mi rhe ru akpọ na phiyọ iparadaisi .
O jiro nẹ e vwo esegbuyota kpahen Jesu Kristi , ro ghwuru rere avwanre se vwo vwo arhọ rẹ bẹdẹ , ro ji suẹn asaọkiephana kerẹ Ovie rẹ Uvie Ọghẹnẹ .
Rhavwẹn 1879 , ọyen a vwọ teyen imagazini nana cha re , o titi usuon rẹ akpọ nana - a .
E mu eta rehẹ evun rọyen ejobi kpahen Baibol na .
Iyovwinreta
3 Ohwo de Ghwu nu o ji Yerẹn ?
4 Oborẹ Baibol na Ta Kpahen Arhọ vẹ Ughwu
8 OHWO RE VWO ẸGUỌNỌ KPAHEN DA HỌVWAN ỌGA RE CHE SE SIVWI - IN
11 ELIAS HUTTER KUGBE BAIBOL RỌ FAN KPO HIBRU
13 IMUẸRO RẸ AVWANRE GANPHIYỌ FIKIRẸ UBIOTA RỌ MA HANVWE VWẸ IBIETA RẸ HIBRU
14 IPARADAISI VWẸ OTỌRAKPỌ ​ — EVWERHẸN GBANẸ OBO RE CHA PHIA ?
16 DIE YEN BAIBOL NA TARE ?
Ughwu ọyen ẹbẹre ọvo rẹ ọhọre rẹ Ọghẹnẹ vwọ kẹ avwanre ?
Baibol na da ta : “ [ Ọghẹnẹ ] ko ririe ameoviẹ nẹ ẹro rayen , ughwu gbe cha dia ọfa - a . ” ​ — Ẹvwọphia 21 : 4 .
Uwevwin Orhẹrẹ nana djekpahen oborẹ Baibol na ta kpahen arhọ vẹ ughwu .
Buebun rẹ ẹga ra riẹn odẹ nonẹna yono nẹ erhi ghwẹ - ẹ
UYOVWINROTA RẸ ỌBE NA | DIE YEN BAIBOL NA TA KPAHEN ARHỌ VẸ UGHWU ?
ESEGBUYOTA sansan yen ihwo vwo kpahen arhọ vẹ ughwu .
Evo vwo esegbuyota nẹ ayen de ghwu nu , ayen che kpo asan ọfa ra dia bẹdẹ .
Efa vwo esegbuyota nẹ a cha rhoma vwiẹ ayen rhe dia akpọ na .
Evo ji vwo esegbuyota nẹ ughwu yen oba rẹ akpeyeren .
Esegbuyota wẹn kpahen ota nana sa fẹnẹ fikirẹ ẹkuruemu rẹ asan wo nurhe .
Ọ vwọ dianẹ esegbuyota sansan yen ihwo vwo kpahen ughwu na , kẹ tivọ yen a da sa mrẹ ẹkpahọnphiyọ ro fiotọ ra sa vwẹroso ?
O krire rẹ ilori rẹ ẹga vwo yono nẹ erhi ghwẹ - ẹ .
Buebun rẹ ẹga ra riẹn odẹ nonẹna kerẹ ẹga rẹ Inenikristi , Hindu , Ju , Alufa , vẹ efa yono nẹ erhi ghwẹ - ẹ , ayen tare nẹ siẹrẹ ohwo de ghwu nu , erhi na ko nẹ oma rọyen kpo orho rẹ erivwin ra dia .
Ẹkẹvuọvo uyono rẹ ẹga rẹ Buddha fẹnẹre , ayen yono nẹ ohwo de ghwu nu , ka rhoma vwiẹ ohwo na abọ buebun tavwen ohwo na ki te asan rẹ ufuoma vẹ omavwerhovwẹn re se Nirvana .
Fikirẹ iyono tiọyena , ihwo buebun ki rhi vwo esegbuyota nẹ ohwo de ghwu nu , ko kpo akpọ ọfa de re yerin .
Ọtiọyena ihwo ki rhi vwo esegbuyota nẹ ughwu ọyen ẹbẹre ọvo rẹ akpeyeren , nẹ ọyen ọhọre rẹ Ọghẹnẹ vwọ kẹ ihworakpọ .
Ẹkẹvuọvo die yen Baibol na ta kpahen ota nana ?
Biko se uyovwinrota rọ vwọ kpahen ọnana .
Oborẹ Baibol na tare se gbewunu .
UYOVWINROTA RẸ ỌBE NA | DIE YEN BAIBOL NA TA KPAHEN ARHỌ VẸ UGHWU ?
Ikuegbe rẹ emama rọhẹ ọbe rẹ Jẹnẹsis nẹrhẹ avwanre riẹn nẹ Ọghẹnẹ vuẹ ọshare rẹsosuọ Adam nẹ : “ Wọ sa re omamọ komamọ rẹ udju na obo ri jen we ; ẹkẹvuọvo urhe rẹ erianriẹn rẹ erhuvwu vẹ umiovwo na wọ riọọ , kidie ẹdẹ re wọ rerọ ku wo ghwu . ”
( Jẹnẹsis 2 : 16 , 17 ) Ota yena rẹ Ọghẹnẹ vuẹ Adam na nabọ dje phephẹn nẹ mane kẹ Adam kerhọ rẹ Ọghẹnẹ jovwo , o re ghwu - u , kọ ra dia bẹdẹ vwevunrẹ ogba rẹ Idẹn .
Jẹ ọ da ohwo mamọ nẹ ukperẹ Adam vwọ kerhọ rẹ Ọghẹnẹ rere ọ dia bẹdẹ , ọ da vwẹ arogba ru obo re fẹnẹ oborẹ Ọghẹnẹ vuẹ rẹ , ọ da re omamọ rẹ urhe na rẹ aye rọyen re se Ivi vwọ kẹ .
( Jẹnẹsis 3 : 1 - 6 ) Rhi te nonẹna , avwanre je rioja rẹ obo ri nẹ obuko rọyen rhe .
Enẹ ọyinkọn Pọl ta kpahọn : “ Kirobo rẹ umwemwu wan oma rẹ ohwo ọvo rhe akpọ rẹ ughwu da wan oma rẹ umwemwu rhe na , ọtiọye na ughwu da hrabọ ro ihwo ejobi fikiridie ihwo ejobi ru umwemwu . ”
( Rom 5 : 12 ) “ Ohwo ọvo ” yena yen Adam .
Ẹkẹvuọvo die yen umwemwu na , diesorọ ọ vwọ ghwa ughwu rhe ?
Oborẹ Adam ruru na umwemwu kidie arogba yen ọ vwọ churhi rẹ Ọghẹnẹ .
( 1 Jọn 3 : 4 ) Jẹ ughwu yen osa rẹ umwemwu kirobo rẹ Ọghẹnẹ vuẹ Adam jovwo .
Mane kẹ Adam vẹ emọ rọyen kerhọ rẹ irhi rẹ Ọghẹnẹ jovwo , ayen ra dia irumwemwu - u , ayen ra dia bẹdẹ .
Ọ dia Ọghẹnẹ ma ohworakpọ rere o ghwu - u , ẹkẹvuọvo ọ ma rọ rere ọ dia bẹdẹ .
Ughwu ghene “ hrabọ ro ihwo ejobi ” kirobo rẹ Baibol na tare .
Kẹ o vwo ẹbẹre ọvo rẹ oma avwanre ro ji yerẹn siẹrẹ e de ghwu nu ?
Ihwo buebun cha tanẹ e , nẹ erhi rọhẹ evun rẹ oma rẹ avwanre ghwẹ - ẹ .
Iroro tiọyena che mudiaphiyọ nẹ efian yen Ọghẹnẹ gun kẹ Adam .
Vwẹ idjerhe vọ ?
Ọ da dianẹ ẹbẹre ọvo rẹ oma avwanre ji yerẹn siẹrẹ ohwo de ghwu nu , kọyen ughwu rha dia osa rẹ umwemwu kirobo rẹ Ọghẹnẹ tare - e .
Jẹ Baibol na tare nẹ : “ Ọ pha bẹnbẹn kẹ Ọghẹnẹ rọ vwọ vwọrọn ofian . ”
( Hibru 6 : 18 ) Vwọrẹ uyota , Eshu yen vwọrọ ofian ọke rọ vwọ vuẹ Ivi nẹ : “ We che ghwu - u . ” ​ — Jẹnẹsis 3 : 4 .
Ọtiọyena , onọ ọvo da vwomaphia , ọ da dianẹ uyono rẹ erhi ghwẹ - ẹ ofian , kẹ die yen ghene phia siẹrẹ ohwo de ghwu ?
Ikuegbe rẹ emama rọhẹ ọbe rẹ Jẹnẹsis da ta : “ Ọrovwohwo Ọghẹnẹ da vwẹ ekpẹn rẹ otọ na vwọ ma ohwo , ọ da wẹn ẹwẹn rẹ arhọ na phihọ rẹ otọ na vwọ ma ohwo , ọ da wẹn ẹwẹn rẹ arhọ na phihọ iwẹn rọye ; ohwo de hirhe ohwo ọkpokpọ . ”
A fan ota na “ ohwo ọkpokpọ ” vwo nẹ ota rẹ Hibru re se ne’phesh , * ro mudiaphiyọ “ emama rọ wẹn . ” ​ — Jẹnẹsis 2 : 7 .
Ọtiọyena , Baibol na djere phephẹn nẹ a ma ohworakpọ vẹ erhi ro jeghwo - o .
Ukperẹ ọtiọyen , avwanre ohwo ọvuọvo yen “ ohwo ọkpokpọ ” na .
Kọyensorọ , o vwo asan vuọvo vwẹ Baibol na wọ da cha mrẹ ota na “ erhi ro jeghwo - o . ”
Ọ vwọ dianẹ uyono rẹ erhi ro jeghwo hẹ evunrẹ Baibol na - a , kẹ diesorọ ẹga buebun vwo yono uyono yena ?
A vwọ mrẹ ẹkpahọnphiyọ rẹ onọ yena , e je roro kpahen Ijipt rẹ ọke rẹ awanre .
Herodotus rọ dia ogbikuegbe rẹ Grik vwẹ ẹgbukpe ujorin riyorin a ke mrẹ ọke rẹ Kristi , tare nẹ ihwo rẹ Ijipt yen “ ihwo rẹsosuo re ton uyono rẹ erhi ghwẹ - ẹ phiyọ . ”
Ẹkuruemu rẹ ihwo rẹ Babilọn rẹ ọke awanre ji djephia nẹ ayen vwo esegbuyota kpahen erhi ro jeghwo .
Bẹsiẹ Alexander Rode ki rhi phi Middle East kparobọ vwẹ ukpe rẹ 332 B.C.E . , jẹ egbaerianriẹn rẹ Grik titi uyono na mamọ re , o rhe kri - i uyono na da rhe hrabọ ro ubrakpọ rẹ ihwo rẹ Grik ejobi .
O vwo asan vuọvo vwẹ Baibol na wọ da cha mrẹ ota na “ erhi ro jeghwo - o ”
Vwẹ ẹgbukpe ujorin rẹsosuọ ọke rẹ Kristi , ẹko rẹ Ju ivẹ ra nabọ riẹn odẹ , re se Essenes kugbe Farisi yonori nẹ erhi na ji yerẹn siẹrẹ ohwo de ghwu nu .
Ọbe re se The Jewish Encyclopedia da ta : “ Ihwo rẹ Ju vwo esegbuyota kpahen erhi ro jeghwo fikirẹ uyono rẹ ihwo rẹ Grik vwọ phia , ma rho kẹ uyono rẹ plato . ”
Ogbikuegbe rẹ Ju re se Josephus vwẹ ẹgbukpe ujorin rẹsosuọ je tanẹ uyono rẹ erhi ro jeghwo nẹ Baibol na rhe - e , ẹkẹvuọvo “ ọyen esegbuyota rẹ ihwo rẹ Grik . ” Ọ tare nẹ ọyen ikuegbe rẹ osia .
Ẹkuruemu rẹ ihwo rẹ Grik vwọ hrabọ nene asan eje na , ihwo ri se oma rayen Inenikristi da rhe rhọnvwephiyọ uyono na .
Ogbikuegbe re se Jona Lendering tare nẹ , “ Plato yonori nẹ erhi avwanre ka dia asan ọvo rọ hepha yoyovwin jovwo , jẹ asaọkiephana akpọ umwemwu kọyen o de yerẹn , ọnana kọ rhe nẹrhẹ ọ dia lọlọhọ vwọ kẹ Inenikristi rẹ ayen vwọ reyọ uyono rẹ Plato vwọba uyono rayen . ”
Ọtiọyena , uyono rẹ erhi ro jeghwo na da rhe ro ishọshi rẹ “ Inenikrsiti , ” o de ji hirhephiyọ ẹbẹre ọvo rẹ esegbuyota rayen .
Vwẹ ẹgbukpe ujorin rẹsosuọ , ọyinkọn Pọl da vwẹ orhọ esio nana phia : “ Asakiephana [ “ Ẹwẹn , ” NW ] na tare phẹphẹ nẹ ukuko rẹ akpọ na vwobọ ihwo buebu che she nẹ esegbuyota na rẹ ayen da cha kerhọn rẹ erhi rẹ ophiẹvwe kugbe uyono rẹ efian rẹ idẹbono . ”
( 1 Timoti 4 : 1 ) Eta yena ghini rugba dẹn !
Uyono rẹ erhi ro jeghwo ọyen ọvo usun rẹ “ uyono rẹ efian rẹ idẹbono . ”
Uyono tiọyen hẹ evunrẹ Baibol na - a , ọ tonphiyọ vwẹ obọ rẹ egbaerianriẹn vẹ ẹga rẹ efian .
Oma vwerhen avwanre rẹ Jesu vwọ tanẹ : “ Ovwan ke riẹn uyota na , uyota na ko ru ovwan phihọ ọmuvwiẹ . ”
( Jọn 8 : 32 ) Siẹrẹ e de vwo erianriẹn ọgbagba rẹ uyota na , e rhe che vwo esegbuyota kpahen iyono re vwọso Ọghẹnẹ vẹ irueru rẹ ẹga buebun titẹ vwẹ akpọ na nonẹna - a .
Vwọ vrẹ ọyena , uyota rẹ Ota rẹ Ọghẹnẹ sivwin avwanre vwo nẹ irueru rẹ ihwo ruẹ ọke rẹ ohwo de ghwu , fikirẹ esegbuyota nẹ ayen rhe ru ọtiọye - en , ohwo ro ghwuru na cha so ukuoma kẹ ayen . ​ — Ni ekpeti na “ Tivọ Ihwo ri Ghwuru na Hepha ? ”
Ọ dia ọhọre rẹ Ọghẹnẹ nẹ siẹrẹ ohworakpọ da dia akpọ vwẹ ikpe 70 yẹrẹ 80 nu , o gbe kpo asan ọfa ra dia bẹdẹ - ẹ .
Ọhọre rọyen , ọyen ihworakpọ vwọ dia otọrakpọ na bẹdẹ .
Ọhọre rẹ Ọghẹnẹ nana ọyen odjephia rẹ ẹguọnọ rọyen vwọ kẹ ihworakpọ , o vwobo rọ wanre - e , o che rugba .
( Malakae 3 : 6 ) Eta rẹ ọbuine nana rhoma nẹrhẹ esegbuyota rẹ avwanre ganphiyọ rọ vwọ tanẹ : “ Ọvwata cha re ughwẹ rẹ otọ na , kọ dia enu rọye bẹdẹ . ” ​ — Une Rẹ Ejiro 37 : 29 .
Wọ da guọnọ evuẹ efa kpahen oborẹ Baibol na ta kpahen arhọ vẹ ughwu , ni uyovwinrota 6 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenphia .
Wọ je sa mrẹ vwẹ www.jw.org / urh
Efanfan rẹ Baibol evo kerẹ King James Version kugbe ọ rẹ ẹga rẹ esemọ re se Douay Version fan ota rẹ Hibru re se ne’phesh na phiyọ “ erhi rọ wẹn , ” jẹ buebun rẹ efanfan rẹ ọke nana kerẹ The New English Bible fanrọ phiyọ “ emama rọ wẹn , ” New International Version kugbe The Jerusalem Bible fanrọ phiyọ “ ohwo ro yerẹn , ” Today’s English Version da rha fan phiyọ “ ton eyeren phiyọ . ”
Vwẹ ikpe evo re wanre na , ihwo ri ru ehiahiẹ da ta ota kpahen oka rẹ odi ọvo rẹ ayen mrẹre vwẹ obotọ rẹ urhie , ayen tare nẹ odi na diarọ te ikpe uriorin buebun re , ayen tobọ tanẹ ọ sa dianẹ odi na yen orọnvwọn ro vwo arhọ rọ ma tọn kparobọ vwẹ akpọ na .
Odi nana ọvo usun rẹ idi re se Posidonia oceanica , a mrẹ vwẹ obotọ rẹ urhie rẹ Mediterranean vwẹ uvwre rẹ Spain vẹ Cyprus .
Odi da sa dia akpọ kri te ọtiọyen , kẹ ihworakpọ vwo ?
Egbaerianriẹn evo ri yono kpahen oborẹ ohwo ghwa wan , vwo imuẹro nẹ ihworakpọ sa tọn vrẹn obo ra tọn te enẹna .
Kerẹ udje , a tare nẹ ọbe ọvo nabọ ta ota kpahen “ ẹyan - obaro rẹ isayẹnsi ” vwẹ ẹdia nana .
Sẹ egbaerianriẹn se ruo rere ohworakpọ vwọ tọn vrẹ obo rọ tọn te asaọkiepana , a je rhe riẹ - ẹn .
Ọ dia egbaerianriẹn yen che ruo avwanre vwọ dia akpọ bẹdẹ - ẹ .
Baibol na vwọ ta ota kpahen Ọmemama rẹ avwanre Jihova , ọ da ta : “ Obọ wẹn ọye ogbugbu rẹ arhọ epha . ”
( Une Rẹ Ejiro 36 : 9 ) Ọyen Jesu nẹrhovwo rhe ọke rọ vwọ tanẹ : “ Ọnana hẹ arhọ ro vwo oba - a na , rere ayen vwọ riẹn owẹ ọvo rẹ Ọghẹnẹ rẹ uyota na , kugbe Jesu Kristi ru wo ji rhe na . ”
( Jọn 17 : 3 ) Vwọrẹ uyota , ẹgbaẹdavwọn rẹ avwanre vwọ riẹn , ji ru obo re vwerhan Jihova vẹ Ọmọ rọyen Jesu oma , cha nẹrhẹ avwanre vwo ebruphiyọ rẹ bẹdẹ .
Egbaerianriẹn tare nẹ oka rẹ odi nana evo diarọ te ikpe uriorin buebun re
Baibol na tare nẹ ayen hẹ evunrẹ ushi , ayen hẹrhẹ evrẹnushi .
( Jọn 5 : 28 , 29 ) Ayen rioja rẹ emiavwe vuọvo - o , kidie “ ihwo ri ghwuru riẹn emu ọvuọvo - o . ”
( Aghwoghwo 9 : 5 ) Jesu vwẹ ughwu vwo dje ovwerhẹn okokodo .
( Jọn 11 : 11 - 14 ) Ọtiọyena o rhe fo a vwọ djoshọ rẹ ihwo ri ghwuru yẹrẹ ze izobo kẹ aye - en .
Ayen cha sa chọn avwanre uko yẹrẹ kon avwanre oma - a , kidie vwẹ ushi , o “ vwo iruo - o eyẹ iroro - o eyẹ erianriẹ - ẹn eyẹ aghwanre - e . ”
( Aghwoghwo 9 : 10 ) Ọghẹnẹ che si ughwu no bẹdẹ womarẹ evrẹnushi na . ​ — 1 Kọrẹnt 15 : 26 , 55 ; Ẹvwọphia 21 : 4 .
Diesorọ oborẹ Baibol na tare se vwo mu avwanre ẹro ?
Roro kpahen erọnvwọn nana :
A Mrẹ Vwo Dje Ohwo ro Vwo Ro - o : Ẹbe 66 yehẹ evunrẹ Baibol na , omarẹ eshare 40 yen si Baibol na , ọ reyọ ayen omarẹ ẹgbukpe ujorin 16 ayen ki sio re , kọyen vwo nẹ ukpe rẹ 1513 B.C.E . re te ukpe rẹ 98 C.E .
Dedena , evuẹ rehẹ evunrẹ Baibol na vwọso ohwohwo - o .
Ọnana ghwe djephia nẹ Ọghẹnẹ yen vwo Baibol na .
Ọyen re vwẹ ovuẹ rọhẹ evun rọyen kẹ ihwo ri si ayen phiyotọ .
Ikuegbe Rọyen Pha Gbagba : Ikuegbe rehẹ evunrẹ Baibol na vẹ oborẹ igbikuegbe hiẹ mrẹ rhọnvwephiyọ ohwohwo .
Ọbe re se A Lawyer Examines the Bible da ta : “ Dede nẹ ọke re de gbikun awanre vẹ i ri shekpahen ẹguọnọ , igbikuegbe na dje asan vẹ ọke rẹ erọnvwọn vwọphia reghereghe , . . . ẹkẹvuọvo , Baibol na nabọ djunute asan vẹ ọke rẹ ikuegbe rehẹ evun rọyen vwọ phia . ”
Oborẹ Baibol na ta Kpahen Uyono rẹ Egbaerianriẹn Pha Gbagba : Baibol na dia ọbe rẹ egberianriẹ - ẹn , ẹkẹvuọvo obo rọ ta kpahen uyono rẹ egberianriẹn dia gbagba ọkeneje .
Kerẹ udje , vwẹ uyovwin 13 vẹ 14 rẹ ọbe rẹ Livitikọs , Ọghẹnẹ vwẹ irhi ri shekpahen omakpokpọ vwọ kẹ ihwo rẹ Izrẹl . E si irhi nana ọke grongron tavwen ihwo ke rhe riẹn nẹ inuhu so ọga kẹ ihworakpọ .
Baibol na je ta gbagba nẹ e mu akpọ na kpahen emu vuọvo - o . O vwo ọke ọvo ihwo vwo roro nẹ akpọ na pha pẹpẹghẹ , ẹkẹvuọvo Baibol na tare nẹ akpọ na pha ghorien ghorien . ​ — Job 26 : 7 ; Aizaya 40 : 22 .
Enana evo usun rẹ erọnvwọn ri djerephia nẹ eta rẹ Baibol na ghene gba rọ vwọ tanẹ : “ Ọbe ọfuanfon na ejobi rẹ Ọghẹnẹ mu ihwo vwo si na , vọnre vẹ erere kẹ uyono , ẹghwọkuo , ẹrhuẹrẹ phiyọ , kugbe eyono phiyọ ọvwata . ” ​ — 2 Timoti 3 : 16 , NW .
A vwọ jiroro phiyotọ kpahen obo re che sivwin ọ rọ muọga na wan vẹ ẹwẹn ophephẹn pha ghanghanre
OSHỌ mu Doreen ọke ra vwọ vuẹ nẹ ọshare rọyen Wesley rọhẹ ẹgbukpe 54 họvwan ọga rẹ ubi rọ djẹ vwẹ afọnrhe ( brain tumor ) .
* Idọktọ ri sivwon tare nẹ emeranvwe krẹn yen chekọ o ki ghwu .
Doreen da ta : “ Obo ri mi nyori na mu we ẹro - o .
Ọhọhọ emu rẹ evwerhẹn kẹ vwẹ vwẹ udughwrẹn buebun .
Ọhọhọre nẹ ihwo efa yen ọ phia kẹ .
Me rhẹro rọye - en . ”
Ọ da ohwo mamọ nẹ obo re phia kẹ Doreen na je phia kẹ ihwo efa .
Kohwo kohwo se she ro ọga re che se sivwi - in .
Jẹ oma vwerhen avwanre nẹ ihwo evo rhiabọreyọ owian ra vwọ vwẹrote ohwo re vwo ẹguọnọ rọyen rọ họvwan ọga re che se sivwi - in .
Dede nẹ owian na ghwa lọhọ - ọ .
Die yen ihwo rẹ orua na se ru vwo bru ohwo rọ họvwan ọga na uche , je vwẹrote ?
Mavọ yen ihwo re vwẹrote ọ rọ họvwan na se vwo yerin ghene iroro sansan rẹ ayen nene muabọ ?
Ohwo na vwo siẹkẹrẹ ughwu na , die yen ayen rhẹro rọyen ?
Ẹsosuọ , e jẹ e roro kpahen oboresorọ ra vwọ vwẹrote ohwo rọ họvwan ọga re che se sivwi - in vwọ dia egbabọse oghẹresan .
Oborẹ ohwo ghwẹ wan rhoma rhi wene enẹna fikirẹ ona rẹ omaesivwo .
Vwẹ omarẹ ẹgbukpe ujorin ọvo rọ wanre na , uche ukpe rẹ ihwo tọn te havwen vrẹ obo rọ hepha enẹna vwẹ ẹkuotọ ri rhiẹro .
Ega vẹ asidẹnti fobọ hwe ihwo vwẹ ọke yena .
Ọsipita ghwe bu - un , ọtiọyena , ihwo ki ghwẹ vwẹ uwevwin kidie ihwo rẹ orua yen vwẹrote ayen .
Nonẹna , fikirẹ ẹyan - obaro vwẹ ona rẹ omaesivwo , idọktọ ki se sivwin ega rere ihwo sa vwọ dia akpọ kri .
Ke se sivwin ega ri se hwe ihwo vwẹ ọke awanre jovwo , ọnana kọ nẹrhẹ ihwo sa tọn vrẹ obo ri jovwo .
Ẹkẹvuọvo , ọ dia kidie nẹ ohwo na tọnre kọyen o vwo mudiaphiyọ nẹ e sivwin ọga na re - e .
Ọke buebun ihwo vwọ họvwan ega re nẹrhẹ ayen rha sa vwẹrote oma raye - en .
Ra vwọ vwẹrote ihwo tiọyena rhoma rhe vọn vẹ egbabọse .
Ọke vwọ yan obaro na , ihwo buebun rhe ghwẹ vwẹ uwevwi - in , ọsipita kọyen ayen de ghwẹ .
Ihwo buebun nonẹna riẹn oborẹ ohwo ghwẹ wa - an , imihwo krẹ yen mrẹ ohwo ro ghwẹ re .
Ọtiọyena , oshọ rẹ obo re cha phia sa nẹrhẹ ọ dia bẹnbẹn a vwọ vwẹrote ohwo rọ muọga na .
Die yen e se ru ?
Kirobo rọ phia kẹ Doreen , ubiudu rẹ ihwo buebun kuọnrọn siẹrẹ ayen de nyo nẹ ohwo rẹ ayen vwo ẹguọnọ kpahen họvwan ọga re che se sivwi - in .
Vwevunrẹ ẹnwan ọgangan nana vẹ oshọ kugbe uvweri na , die yen cha vwẹ ukẹcha kẹ wẹ vwo muegbe hẹrhẹ obo re cha phia na ?
Odibo rẹ Ọghẹnẹ ọvo da nẹrhovwo nẹ : “ Yono avwanre me vwo kere ẹdẹ rẹ avwanre rere avwanre vwo vwo udu rẹ aghwanre . ”
( Une Rẹ Ejiro 90 : 12 ) Nẹrhovwo rhe Jihova ọkieje nẹ o dje kẹ wẹ obo ru wọ sa vwọ vwẹ aghwanre ‘ kere ẹdẹ wẹn ’ rere wọ sa vwọ ghwọrọ ọke ro chekọ vẹ ọ rẹ wo vwo ẹguọnọ kpahen na vwẹ idjerhe ro me yovwin .
Ọnana guọnọ obọdẹn rẹ ọrhuẹrẹphiyotọ .
Ọ da dianẹ ọ rọ họvwan na je sa ta ota , o ji vwo owenvwe rọ vwọ ta ota kpahọn , o che yovwin wọ vwọ nọ kpahen ohwo ro che brorhiẹn kẹ ọke rẹ ọ rha sa ta ota - a .
Ofori ovwan vwọ ta ota kpahọn phiyotọ sẹ ọ guọnọre nẹ e rhophie siẹrẹ o de shero , sẹ e muo kpo ọsipita , vẹ ona rẹ omaesivwo rọ cha rhọnvwephiyọ . Siẹrẹ ovwan de ru ọtiọyen , a rha cha mrẹ ẹghwọ vwẹ uvwre ovwa - an , a rha cha sa gba wẹ vwo brorhiẹn kẹ - ẹ , ẹwẹn rẹ abe rhe ji che kpokpo uwe - e .
A da jiroro phiyotọ kpahen obo re che sivwin ọ rọ muọga na wan vẹ ẹwẹn ophephẹn , ihwo rẹ orua na ke sa tẹnrovi ẹroevwote rọyen .
Baibol na tare nẹ : “ Ọvwiroro rha hẹ asa - an emu ejobi ko she chọ . ” ​ — Isẹ 15 : 22 .
Iruo rẹ obruche yen owian rẹsosuọ ro te ohwo rọ vwẹrote ọ rọ muọga na .
Ohwo ro ghwẹ guọnọ imuẹro nẹ e vwo ẹguọnọ rọyen , nẹ a vẹ ọyen herọ .
Mavọ yen e se vwo ru ọnana ?
Sane omamọ rẹ ẹbe yẹrẹ ine re cha vwerhen ohwo na rere wo se yẹrẹ so ayen kẹ .
Ẹwẹn rẹ ihwo buebun re muọga totọ siẹrẹ ohwo rẹ orua da yọnre obọ rayen , je ta ota kẹ ayen bọrọ bọrọ .
O che yovwin siẹrẹ wo de se odẹ rẹ erhorha re rhe nokpẹn rọyen kẹ .
Iyẹnrẹn ọvo tare nẹ : “ Ọhọ rẹ ẹmienyo yen ghwẹ kuko vwẹ usun rẹ ọhọ iyorin re vwo vughe emu .
Ọ rọ muọga na da tobọ vwerhẹn dede , o se nyo obo ra ta , ọtiọyena wọ ta ota vuọvo ru wọ guọnọre nẹ o nyo kpahe - en . ”
Ọ da dia obo ovwan se ru , ovwan nẹrhovwo kugbe .
Baibol na niyẹrẹn nẹ o vwo ọke ọvo rẹ ọyinkọn Pọl vẹ ihwo ri nene wian vwo hirharoku okeke ọgangan , ayen rha riẹn sẹ ayen cha rhọ - ọ .
Ukẹcha vọ kọyen ayen tare nẹ ayen guọnọre ?
Pọl da yare nẹ : “ Ovwan ke je vwẹ ẹrhovwo cha avwanre uko . ”
( 2 Kọrẹnt 1 : 8 - 11 ) Ẹrhovwo ra nẹ kẹ ohwo ọke ro de hirharoku okeke ọgangan yẹrẹ ọ da muọga ghanre mamọ .
Iroro rẹ ohwo re vwo ẹguọnọ kpahen ro che ghwu se kpokpo ohwo mamọ .
Ọtiọyen yen ọ hepha kidie a ma ohworakpọ ro vwo ghwu - u .
Kọyensorọ ughwu sa riẹnriẹn ohworakpọ oma - a .
( Rom 5 : 12 ) Ọtiọyena , Ota rẹ Ọghẹnẹ de se Ughwu “ ọvweghrẹ . ”
( 1 Kọrẹnt 15 : 26 ) Uruemu re vwo jẹ guọnọ roro nẹ ohwo re vwo ẹguọnọ kpahen na che ghwu ghwa chọ - ọ .
Dedena , re vwo roro kpahen obo re sa phia sa vwẹ ukẹcha kẹ ihwo rẹ orua na vwo si oshọ nẹ evun , je tẹnrovi oborẹ ayen se vwo ru erọnvwọn shephiyọ te asan rẹ ẹgba rayen muru .
E djunute ewene evo re sa vwomaphia vwẹ ekpeti na : “ Udughwrẹn re Koba rẹ Ohwo na . ”
Vwọrẹ uyota , ọ ghwa dia kohwo kohwo yen erọnvwọn ejobi re djunute vwẹ ekpeti na phia kẹ - ẹ , ayen je phia nene obo re si ayen phiyotọ na - a .
Dedena , evo usun rẹ ewene re djunute na phia kẹ ihwo buebun re muọga re che se sivwi - in .
Ọke rẹ ohwo re vwo ẹguọnọ kpahen na de ghwu , o che yovwin e de se ugbeyan rọ rhọvwenre nẹ ọ cha vwẹ ukẹcha phia jovwo .
Ihwo re vwẹrote ọ ro ghwuru na vẹ ihwo rẹ orua rọyen guọnọ eta rẹ imuẹro nẹ oja rẹ ohwo rayen ro ghwuru na te oba re .
Vwọrẹ ẹguọnọ , Ọmemama rẹ ihworakpọ kẹ avwanre imuẹro nẹ “ ihwo ri ghwuru riẹn emu ọvuọvo - o . ” ​ — Aghwoghwo 9 : 5 .
Davwẹngba re wo rhiabọreyọ ukẹcha rẹ ihwo eje
Ra vwọ vwẹroso Ọghẹnẹ vwẹ ọke rẹ ohwo na da muọga vẹ ọke uvweri rọ vwọ kpahọn siẹrẹ ohwo na de ghwu nu ghanre mamọ .
Ọ sa vwẹ ukẹcha kẹ wẹ womarẹ eta vẹ uruemu esiri rẹ ihwo efa .
Doreen tare nẹ “ Mi rhiabọreyọ ukẹcha rẹ ihwo ejobi .
Vwọrẹ uyota , a mrẹ vwo dje ukẹcha rẹ ihwo vwọ kẹ avwanre - e .
Mẹ vẹ ọshare mẹ mrẹvughe nẹ Jihova yen vuẹ avwanre nẹ ‘ Mẹ vẹ owẹ herọ , me cha chọn wẹ uko vwevunrẹ ebẹnbẹn wẹn na . ’
Wọ cha chọrọ owẹ ẹro - o . ”
Vwọrẹ uyota , Jihova yen Ọrọvwẹrote Rọ Ma Rho .
Ọ riẹn emiavwe vẹ oja rẹ avwanre kidie ọyen re ma avwanre .
O vwo ẹgba vẹ oruru rọ vwọ kẹ avwanre ukẹcha vẹ uduephiophiyawọ ra guọnọre rere e se vwo chirakon .
Vwọ vrẹ ọyena , o veri nẹ kẹrẹkpẹ , o che si ughwu no bẹdẹ , je rhọvwọn ihwo iduduru ri ghwuru rehẹ ẹkarophiyọ rọyen nushi .
( Jọn 5 : 28 , 29 ; Ẹvwọphia 21 : 3 , 4 ) Ọke yena , ihwo ejobi ke sa nọ onọ rẹ Pọl nọre nẹ : “ E ughwu , obọẹkparọ wẹn rhọ ?
E ughwu , obi wẹn rhọ ? ” ​ — 1 Kọrẹnt 15 : 55 .
E wene edẹ na .
Vwẹ udughwrẹn re koba tavwen o ki ghwu , ohwo rẹ oma rọyen ganre na - a dje evo yẹrẹ iruemu nana eje phia * :
Emuẹriọ yẹrẹ ame ẹda rhe we - en .
A vwọ vwẹ orọnvwọn re se glycerin vwo riẹn unu rẹ ohwo na , ji muẹ ukpacha re bruphiyame odjidjiro kpahen arhare rọyen yovwinrin mamọ .
Ọ guọnọ edo - o .
Davwẹngba rere edo vwo jẹ asan na ẹdia .
Ọ vwerhẹn vrẹ obo ri jovwo .
Ẹmanọ .
Ta ota kẹ bọrọ bọrọ , wọ je vuẹ nẹ wo vwo ẹguọnọ rọyen ukperẹ wọ vwọ dobọ rọyen ji ọke ro de phre cha phre kpo .
Iroro ro tighiri .
Se odẹ wẹn kẹ rere wọ nabọ kerhọ kẹ ọ da tobọ dianẹ o se vughe uwe - e .
Ọ phẹ kuoma , ji ne kuoma .
Ru asan na fon ọkieje .
O siọghrọrọ .
Ọghrọrọ ro siẹ na sa dia edo ro nẹ aphopho rọ wan upho rọyen rọ hware na cha .
Udu ro keke .
Mu uyovwin rọyen kpahen ọchuyovwin rere ẹwẹn rọyen vwo totọ .
Ohọroma ro wene .
Ọbara rọ riẹn djẹ vwẹ ugboma na - a yen sorọ .
Asan rẹ evuẹ na nurhe : The Metropolitan Hospice of Greater New York
WO SE se Baibol ra vwẹ ejajẹ rẹ Hibru si ?
Ọkiọvo ọ cha bẹn .
Ọ je sa dianẹ wọ je mrẹ dẹvo - o .
Ẹkẹvuọvo , ọdavwaro wẹn kpahen Baibol na cha ganphiyọ siẹrẹ wọ da riẹn ohwo re se Elias Hutter kugbe Baibol ivẹ rọ vwẹ Hibru si . Elias Hutter ọyen ohwo ro yono ẹbe kodo ro yerin vwẹ ẹgbukpe ujorin ihwegbesan .
E vwiẹrẹ vwẹ ukpe rẹ 1553 vwẹ Görlitz , rọ dia orere otete ọvo rọ kẹrẹ ughwru rẹ Germany vẹ Poland kugbe Czech Republic .
Lutheran University vwẹ Jena yen Hutter de yono ejajẹ rẹ ihwo re dia ubrakpọ rẹ Asia .
Omarẹ ẹgbukpe 24 yen ọ hepha ọke a vwọ reyọ vwo mu ogbu rẹ uyono rẹ ejajẹ rẹ Hibru vwẹ Leipzig .
Kidie nẹ o titi ẹbe eyono , ọ da vwẹ isikuru vwo mu vwẹ Nuremberg ra da vwẹ ẹgbukpe ẹne vwo yono ejajẹ rẹ Hibru , Grik , Latin , kugbe German .
O vwo isikuru yẹrẹ yunivasiti rọ cha sa vwẹ oka rẹ uyono tiọyena phia vwẹ ọke yena - a .
Aruọbe rẹ odẹ rẹ Baibol rẹ Hutter fan kpo Hibru , ọ rẹ 1587
Ukpe rẹ 1587 yen Hutter vwọ fan obo ra riẹn phiyọ Ọphọ rẹ Awanre kpo ejajẹ rẹ Hibru .
E se ọ rọ fanre na Derekh ha - Kodesh , ra reyọ nẹ Aizaya 35 : 8 ro mudiaphiyọ “ Idjerhe Ọfuanfon ” na .
Ibieta ro vwo si Baibol nana nẹrhẹ ihwo tanẹ “ a mrẹ vwo dje erhuvwu rẹ efanfan na - a . ”
Ẹkẹvuọvo , obo rọ vwẹ ukẹcha vwọ kẹ ihwo vwo yono ejajẹ rẹ Hibru yen nẹrhẹ Baibol nana ghanre kparobọ .
A vwọ mrẹ oboresorọ rẹ efanfan rẹ Hutter vwọ ghanre , e je roro kpahen egbabọse ivẹ rẹ ihwo re guọnọ se Baibol na vwẹ Hibru hirharoku .
Ọrẹsosuọ , ibieta re vwo si Baibol na fẹnẹre , ọrivẹ , eta ra vwọba eta evo vwẹ obaro vẹ obuko , nẹrhẹ ọ bẹn re vwo vughe eta na .
Kerẹ udje , roro kpahen ota rẹ Hibru nana נפשׁ ( ra fan kpo ne’phesh ) , ro mudiaphiyọ “ erhi . ”
Vwẹ Izikiẹl 18 : 4 , a vwẹ ota nana ה ( ha ) , ro mudiaphiyọ “ na ” vwọba ota rẹ Hibru ra fan kpo erhi , ọnana da nẹrhẹ ọ rhe dia eta ivẹ re kukugbe re se הנפשׁ ( han·ne’phesh ) yẹrẹ “ erhi na . ”
Vwọ kẹ igbori , ayen se roro nẹ הנפשׁ ( han·ne’phesh ) vẹ נפשׁ ( ne’phesh ) fẹnẹ ohwohwo .
Ọ vwọ lọhọ vwọ kẹ ihwo rehẹ isikuru rọyen rere ayen se vwo se eta rẹ Hibru , Hutter da reyọ ona rẹ isiesi ro yovwirin mamọ vwo ruiruo .
Ọ vwẹ ibieta ri muru vwo si eta rẹ Hibru na , ọ da rha vwẹ ibieta ri muru - u vwo si eta ra vwọba ayen .
Ona nana nẹrhẹ ọ lọhọ vwọ kẹ emọ rẹ isikuru na rẹ ayen vwọ riẹn asan rẹ ota rẹ Hibru ọvuọvo nurhe , ọnana kọ vwẹ ukẹcha kẹ ayen vwọ riẹn ejajẹ na .
New World Translation of the Holy Scriptures ​ — With References je reyọ ona nana vwo ruiruo vwẹ eta rehẹ obotọ rọyen .
* A vwẹ ibieta ri muru vwo si ota rẹ Hibru ra fanre na , a da rha vwẹ ibieta ri muru - u vwọba obaro yẹrẹ obuko rọyen .
Ihoho rehẹ obenu na ghwe dje oborẹ Hutter si Izikiẹl 18 : 4 wan vẹ oborẹ Reference Bible si eta rehẹ obotọ rẹ ẹkpo rẹ Baibol yena .
Hutter je fan ẹbẹre rẹ Baibol na rẹ ihwo buebun se Ọphọ Kpokpọ na kpo ejajẹ 12 .
Ọ teyen efanfan nana phia vwẹ Nuremberg vwẹ ukpe rẹ 1599 , ọke buebun yen e vwo se nẹ , efanfan rẹ Nuremberg ro vwo ejajẹ sansan .
Hutter guọnọ vwẹ ẹbẹre rẹ Baibol na ra vwẹ Grik si ra fan kpo Hibru vwọba .
Ẹkẹvuọvo ọ tare nẹ “ ọ da tobọ ghwọrọ igho rọyen eje ” vwọ guọnọ efanfan yena , ọ cha sa mrẹ - ẹ .
* Ọtiọyena , ọyen ọvo da fan Ọphọ Kpokpọ na vwo nẹ Grik kpo Hibru .
Kidie nẹ ọ kpairoro vrẹ kemu kemu ọfa ro ruẹ , ko se ruiruo rẹ efanfan na re vwẹ ẹgbukpe ọvo .
Die yen a sa ta kpahen ẹbẹre ra vwẹ Grik si vwẹ Baibol na rẹ Hutter fan kpo Hibru ?
Franz Delitzsch rọ dia ogbu rẹ ẹbe rẹ Hibru ro yerin vwẹ ẹgbukpe ujorin ihwegbirhirin de si : “ Efanfan rọyen na djephia nẹ ọ nabọ vwo ẹruọ rẹ ejajẹ na , e ji se vwo ru ehiahiẹ , vwẹ ẹdia sansan ọ nabọ vwẹ ibieta ri fori vwo si eta na . ”
Hutter wan omarẹ iruo rẹ efanfan rọyen na fe - e , kidie omuẹro nẹ Baibol rọyen na ghwa yan eki - i .
Dedena , efanfan rọyen na cha sa chọrọ avwanre ẹro - o .
Kerẹ udje , William Robertson rhoma vwanriẹ efanfan rẹ Ọphọ Kpokpọ na rẹ Hutter fan kpo Hibru si vwẹ ukpe rẹ 1661 , eriyin ji te Richard Caddick vwẹ ukpe rẹ 1798 .
Ọke rẹ Hutter vwọ fan Baibol na vwo nẹ Grik kpo Hibru , o phi “ Jihova ” ( יהוה , JHVH ) phiyọ asan rọ da mrẹ edeva nana , Kyʹri·os ( Ọrovwori ) kugbe The·osʹ ( Ọghẹnẹ ) ọ da dianẹ a reyọ eta na vwo nẹ ẹbẹre ra vwẹ Hibru si rhe yẹrẹ asan ro de roro nẹ Jihova yen a ta ota kpahan .
Ọnana vwerhen oma mamọ kidie buebun rẹ efan - eta reyọ oderhi rẹ Ọghẹnẹ vwo ruiruo vwẹ efanfan rẹ Ọphọ Kpokpọ na - a , ẹkẹvuọvo efanfan rẹ Hutter phi odẹ rẹ Ọghẹnẹ phiyọ asan ro fori vwẹ ẹbẹre ra vwẹ Grik vwo si vwẹ Baibol na .
Siẹrẹ wọ da mrẹ odẹ rẹ Ọghẹnẹ rọ dia Jihova vwẹ ẹbẹre ra vwẹ Grik si vwẹ Baibol na yẹrẹ wo de ni eta rehẹ obotọ rẹ Reference Bible na , wọ me karophiyọ Elias Hutter kugbe Baibol rọ fan kpo Hibru .
Ni eta rehẹ obotọ rivẹ rẹ Izikiẹl 18 : 4 kugbe Appendix 3B vwẹ Reference Bible .
Omuẹro nẹ ihwo ri yono ẹbe kodo ka fan oka rẹ Baibol rọ guọnọ na jovwo re .
Ọvo usun rẹ efanfan tiọyena yen ọ rẹ Simon Atoumanos fanre vwẹ omarẹ ukpe 1360 vwẹ Byzantine .
Ọfa yen ọ rẹ Oswald Schreckenfuchs ogbu rẹ ẹbe rẹ German vwẹ omarẹ ukpe 1565 .
Ẹkẹvuọvo , a teyen efanfan ivẹ nana phia - a , a rha je mrẹ ayen nonẹna - a .
Ibiẹta ẹne re dia odẹ ọfuanfon rẹ Ọghẹnẹ , Jihova , vwẹ Hibru , e se vwo nẹ obọrhe kpo obohwẹre
O ghini mu avwanre ẹro nẹ ive rẹ Ọghẹnẹ eje che rugba ?
Jesu vwo imuẹro rọyen , ọtiọyena iyono rọyen da bọn esegbuyota rẹ ihwo re kerhọ rọyen gan .
Roro kpahen udje rẹ Jesu vwọphia vwẹ Ota Rotu rọ tare vwẹ enu rẹ Ugbenu re si phiyọ Matiu 5 : 18 : “ Uyota me ta kẹ ovwan , bẹsiẹ rẹ odjuvwu vẹ akpọ vwọ wan , umuku rẹ ota mẹ ọvuọvo se she fia - a , rhiri bẹsiẹ rẹ imu na ejobi vwọ gba . ”
Ubiota rọ ma hanvwe vwẹ ibieta rẹ Hibru yen י ( yod ) , ọyehẹ ubiota rẹsosuọ rẹ odẹ rẹ Ọghẹnẹ vwẹ Hibru ra fan phiyọ Jihova .
* Vwọ vrẹ eta yẹrẹ ibieta rehẹ Urhi rẹ Ọghẹnẹ , isiẹbe kugbe Farisi na je vwẹ ẹro rọ ghanre vwo ni “ umuku rẹ ota ” ọvuọvo .
Oborẹ Jesu ta na kọ na , ukperẹ umuku rẹ ota rẹ Urhi na vwo shefia , odjuvwu vẹ akpọ kọ wanvrẹ .
Ẹkẹvuọvo , Baibol na yonori nẹ odjuvwu vẹ akpọ re rhiẹromrẹ na cha dia bẹdẹ .
( Une Rẹ Ejiro 78 : 69 ) Ọtiọyena , ota nana mudiaphiyọ nẹ ota rọ ma hanvwe vwẹ Urhi na che rugba re kpai .
Jihova Ọghẹnẹ davwerhọ rẹ umuku rẹ ovuẹ tiọyena ?
E , ọ davwerhọ rayen .
Roro kpahen ọvo usun rayen : A vuẹ ihwo rẹ Izrẹl rẹ awanre nẹ ayen vwirhin ubeku rẹ ogodẹ rẹ Ọvwanvrẹ na - a .
( Eyanno 12 : 46 ) Ọyena sa dia umuku rẹ ovuẹ .
Ayen riẹn oboresorọ a vwọ vuẹ ayen nẹ ayen vwirhin ubeku na - a ?
Ọkiọvo ayen riẹnre - e .
Ẹkẹvuọvo , Jihova Ọghẹnẹ riẹnre nẹ umuku rẹ ovuẹ yena , ọyen ovuẹ rẹ aroẹmrẹ ro shekpahen Mesaya na re che vwo jẹ ubeku rọyen evwirhon ọke re de che hwe mu urhe rẹ oja . ​ — Une Rẹ Ejiro 34 : 20 ; Jọn 19 : 31 - 33 , 36 .
Die yen eta rẹ Jesu yono avwanre ?
Avwanre ghini se vwo imuẹro nẹ ive rẹ Jihova Ọghẹnẹ eje che rugba re .
Ubiota rọ ma hanvwe vwẹ ibieta rẹ Hibru na rhoma nẹrhẹ imuẹro rẹ avwanre ganphiyọ .
Ubiota rọ ma hanvwe vwẹ ibieta rẹ Grik yen iota , ọ je họhọ ibieta rẹ Hibru na י ( yod ) .
Rọ vwọ dianẹ Hibru yen e vwo si Urhi rẹ Mosis na vwẹ ẹsosuọ , kọyen ọ sa dianẹ ubiota rẹ Hibru yen Jesu ta ota kpahan .
Praslin , Seychelles , asan rẹ ohwo rode rẹ isodje re se Gordon da mrẹ ogba rẹ Idẹn rọyen vwẹ ukpe rẹ 1881
Iparadaisi !
Avwanre da mrẹ ẹbe re si ihoho rẹ “ iparadaisi ” phiyọ , ke vwo ẹwẹn re vwo kpo asan tiọyen ra riakpọ rere a sa vwọ kpairoro vrẹ ẹnwan vẹ ebẹnbẹn rẹ avwanre eje .
Vwọrẹ uyota , avwanre riẹnre nẹ siẹrẹ e de rhivwin vwo nẹ akpọẹriọ na rhe , ẹnwan vẹ ebẹnbẹn ra djẹ jovwo na je hẹrhẹ avwanre .
Dedena , urhurusivwe ra vwọ dia iparadaisi ganre mamọ .
Ọnana ko mu avwanre vwọ nọ nẹ : ‘ “ Iparadaisi ” ghini evwerhẹn ghevweghe ?
Ọ da dia evwerhẹn ghevweghe , kẹ diesorọ e vwo vwo urhurusivwe ọgangan kpahọn ?
Akpọ na ghene sa dia iparadaisi ? ’
Ikpe ujorin buebun rhire yen ihwo vwo vwo omavwerhovwẹn kpahen iparadaisi .
Ihwo buebun vwo omavwerhovwẹn kpahọn fikirẹ oborẹ Baibol na tare nẹ Ọghẹnẹ voro “ udju phihọ Idẹn vwẹ ẹbẹre rẹ ọnre da vacha . ”
Die yen nẹrhẹ udju yẹrẹ ogba yena vọn vẹ erhuvwu ?
Baibol na da ta : “ Ọrovwohwo Ọghẹnẹ tare nẹ urhe kurhe ro yovwiri fẹro ji fẹriọ gba djẹrhe . ”
Ogba na , ọyen asan ro yovwirin ro ji fo ẹdia jovwo .
“ Urhe rẹ arhọ na rọ ji uherevie rẹ udju na ” kọyen tobọ nẹrhẹ o yovwin mamọ . ​ — Jẹnẹsis 2 : 8 , 9 .
Vwọba , iyẹnrẹn rẹ Jẹnẹsis na djunute urhie rọ jẹn eghọn ẹne re djẹ vwo nẹ ogba na .
A je riẹn urhie ivẹ vwẹ usun rayen nonẹna , urhie rẹ Tigris ( yẹrẹ , Hidikel ) kugbe urhie rẹ Yufretis .
( Jẹnẹsis 2 : 10 - 14 ) Urhie ivẹ nana djẹ wan asan ra riẹn phiyọ Iraq asaọkiephana ro Urhie rẹ Pẹsha .
A gbe ta - a , ọyensorọ ra vwọ mrẹ erọnvwọn sansan ri djisẹ rẹ iparadaisi vwẹ akpeyeren rẹ ihwo rẹ Pẹsha .
A mrẹ irọgu rẹ ihwo rẹ Pẹsha ọvo re ruru vwẹ ẹgbukpe ujorin ihwegbesan vwẹ Philadelphia Museum of Art , rọhẹ Pennsylvania , U.S.A . , e si ihoho rẹ iparadaisi rọ vọnre vẹ irhe kugbe idodo phiyọ .
E si ihoho nana phiyọ irọgu na vwo nene idjedje rẹ oborẹ Baibol na djisẹ rẹ ogba rẹ Idẹn .
Vwọrẹ uyota , ọ dia ihwo rẹ Pẹsha ọvo yen vwo ẹkuruemu re vwo djisẹ rẹ ihoho rẹ iparadaisi - i , a je mrẹ vwẹ asan efa vwẹ akpọ na ejobi .
Ihworakpọ vwọ hrabọ nene akpọ na , jẹ ayen gbikun rẹ iyẹnrẹn rẹ Jẹnẹsis na , ememerha na ayen da rhe vwẹ esegbuyota re efian vẹ ikuegbe rẹ esia efa vwọ gua .
Nonẹna dede , ihwo buebun da mrẹ asan ro vwo erhuvwu , ayen ke tanẹ asan na iparadaisi .
Ihwo evo tare nẹ ayen mrẹ iparadaisi ra djẹ Adam vẹ Ivi nu na re .
Kerẹ udje , ọke rẹ Charles Gordon rọ dia ohwo rode vwẹ isodje rẹ Britain vwo te Seychelles vwẹ ukpe rẹ 1881 , o gbe re unu mamọ rọ vwọ mrẹ erhuvwu rẹ Vallée de Mai , rọ dia ọvo vwẹ usun rẹ asan ri titiri mamọ vwẹ akpọ na nonẹna , te ẹdia ro de se nẹ ogba rẹ Idẹn .
Vwẹ ẹgbukpe ujorin ihwiorin , Christopher Columbus rọ dia ohwo rẹ Italy rorori nẹ ọyen mrẹ ogba rẹ Idẹn na re ọke ro vwo te ẹkuotọ rẹ Hispaniola ra riẹn phiyọ Dominican Republic vẹ Haiti nonẹna .
Vwevunrẹ ọbe rẹ ikuegbe rẹ ọke nana re se Mapping Paradise , a mrẹ imapu awanre re vrẹ 190 re si ihoho rẹ Adam vẹ Ivi rehẹ evunrẹ ogba rẹ Idẹn phiyọ .
Ọvo usun rẹ imapu na ro gbe ohwo unu yen ọ rẹ Beatus vwẹ Liébana rẹ ẹgbukpe ujorin ihwerha .
O vwo emekpeti ọvo vwẹ obenu rẹ ọbe na , re si uhoho rẹ iparadaisi phiyọ .
A mrẹ urhie rọ jẹn eghọn ẹne re djẹ vwo nẹ ogba na , re se “ Tigris , ” “ Euphrates , ” “ Indus , ” kugbe “ Jordan , ” a tare nẹ ọvuọvo rayen mudiaphiyọ ẹga rẹ Inenikristi rọ hrabọ ro igogo ẹne rẹ akpọ na .
Eka rẹ ihoho tiọyena djerephia nẹ dede nẹ a riẹn asan rẹ Iparadaisi rẹsosuọ na hepha - a , jẹ ihwo je nabọ karophiyọ obo re djisẹ rọyen yẹrẹ oborẹ asan na hepha .
John Milton ọyen ohwo ro roro ine , o yerin vwẹ ẹgbukpe ujorin ihwegbighwrẹn , ọyen ri si ẹbe re se Paradise Lost , ro mu kpahen ikuegbe rẹ Jẹnẹsis . Ọbe na ta ota kpahen umwemwu rẹ Adam ruru vẹ obo ra vwọ djẹ nẹ ogba rẹ Idẹn .
Ọ ta ota kpahen ive ra cha vwọ rhoma kẹ ihworakpọ arhọ rẹ bẹdẹ vwẹ otọrakpọ na , ọ da ta : “ Vwẹ ọke yena , akpọ na eje cha dia iparadaisi . ”
Ọke vwọ yan obaro , ọ da rhoma si ọbe ọfa ro gbikun na kpobarophiyọ re se Paradise Regained .
Vwọrẹ uyota , nẹ awanre rhe yen ihwo ta ota kpahen ikuegbe rẹ iparadaisi ro ghwruru .
Diesorọ a rha vwọ kpairoro vrẹ enẹna ?
Kirobo ọbe re se Mapping Paradise tare , “ ihwo ri yono kpahen ẹga . . . rha davwerhọn rẹ asan rẹ iparadaisi hepha jovwo - o . ”
E yono ihwo buebun ri kpo ishọshi nẹ odjuvwu yen asan rẹ ayen cha dia , ọ dia iparadaisi vwẹ otọrakpọ - ọ .
Dedena , Baibol na tare vwẹ Une Rẹ Ejiro 37 : 29 : “ Ọvwata cha re ughwẹ rẹ otọ na , kọ dia enu rọye bẹdẹ . ”
Rọ vwọ dianẹ otọrakpọ na dia iparadaisi nonẹna - a , die yen kẹ avwanre imuẹro nẹ ive nana che rugba ?
*
Jihova Ọghẹnẹ rọ ma Iparadaisi na vwẹ ẹsosuọ jovwo veri nẹ ọ cha rhoma reyọ iparadaisi ro ghwruru na rhivwin rhe .
Vwẹ idjerhe vọ ?
Karophiyọ nẹ Jesu yono avwanre nẹ a nẹrhovwo enẹ : “ Jẹn uvie wẹn rhe , ru ẹguọnọ wẹn vwẹ akpọ na kirobo re ruẹ vwẹ obo ojuvwu . ”
( Matiu 6 : 10 ) Uvie na ọyen usuon rẹ akpọeje ra vwọ kẹ Jesu Kristi ro che vwo wene isuon rẹ ihworakpọ eje .
( Daniẹl 2 : 44 ) Vwẹ Uvie yena , Ọghẹnẹ che “ ru ẹguọnọ ” yẹrẹ ọhọre rọyen kpahen iparadaisi gba .
Vwẹ obuko , ẹwẹn ọfuanfon na mu ọmraro Aizaya vwo djisẹ rẹ oborẹ Iparadaisi re veri na cha dia .
Ọ tare nẹ ebẹnbẹn ejobi rẹ ihworakpọ rhiẹromrẹ nonẹna che no .
( Aizaya 11 : 6 - 9 ; 35 : 5 - 7 ; 65 : 21 - 23 ) Biko , wọ sa guọnọ ọke vwo se ẹkpo rẹ Baibol na komobọ wẹn .
Wo de ru ọtiọyen , imuẹro wẹn kpahen oborẹ Ọghẹnẹ che ru kẹ ihworakpọ ri nyẹme cha rhoma ganphiyọ .
Ọke yena , ihwo ke cha riavwerhen rẹ iparadaisi , je mrẹ ẹroesiri rẹ Ọghẹnẹ rẹ Adam kpare kufia . ​ — Ẹvwọphia 21 : 3 .
Diesorọ avwanre se vwo vwo imuẹro nẹ iphiẹrophiyọ rẹ Iparadaisi dia emu rẹ evwerhẹ - ẹn , nẹ ọyen obo re cha ghene phia ?
Kidie Baibol na vuẹ avwanre nẹ : “ Idjuvwu na idjuvwu rẹ Ọrovwohwo na , ẹkẹvuọvo otọ na kọye ọ vwọ kẹ emọ rẹ ihwo . ”
“ Ọghẹnẹ rẹ uyota na ve phihọ rhabae rhe , ” nẹ ọyen che ru akpọ na phiyọ Iparadaisi .
( Une Rẹ Ejiro 115 : 16 ; Taitọs 1 : 2 ) A mrẹ vwo dje iphiẹrophiyọ ra vwọ dia otọrakpọ bẹdẹ vwẹ Iparadaisi - i !
Ọ je vwerhen oma nẹ vwẹ sura 21 owọ 105 rẹ Koran Al - Anbiya ’ [ Emraro Na ] , tare nẹ : “ Evwata vwẹ usun rẹ idibo Mẹ cha re ughwẹ rẹ otọ na . ”
“ Vwẹ evun rẹ oyovwe rode kọye ayen da gọlọ ” vwẹ Uvie rẹ Ọghẹnẹ na . ​ — Une Rẹ Ejiro 37 : 11
Die wọ cha ta ?
E
Ẹjo
Ọkiọvo
Oborẹ Baibol na tare
“ Vwẹ ẹnwan wẹn ejobi vwọ ya [ Ọghẹnẹ ] , kidie ọye re vwẹ ẹro te we . ”
( 1 Pita 5 : 7 ) Baibol na kẹ avwanre imuẹro nẹ Ọghẹnẹ sa vwẹ ukẹcha kẹ wẹ vwo phi ẹnwan kparobọ .
Die ọfa yen Baibol na se yono avwanre ?
Ẹrhovwo sa chọn wẹ uko vwo vwo “ ufuoma rẹ Ọghẹnẹ ” ro si ẹnwan kpotọ . ​ — Filipae 4 : 6 , 7 .
Vwọba , ese rẹ Ota rẹ Ọghẹnẹ sa chọn wẹ uko vwo yerin ghene ẹnwan . ​ — Matiu 11 : 28 - 30 .
Ihwo evo vwo imuẹro nẹ . . . ẹnwan ẹbẹre ọvo rẹ akpeyeren rẹ ohworakpọ , efa vwo imuẹro nẹ akpọ rẹ ohwo che yerin siẹrẹ o de ghwu nu yen ẹnwan de che no .
Die wo rorori ?
Oborẹ Baibol na tare
Ọghẹnẹ veri nẹ o che si obo re so ẹnwan no .
“ Ughwu gbe cha dia ọfa - a , eyẹ omaemuohọ eyẹ oviẹ eyẹ odjadja ọfa - a . ” ​ — Ẹvwọphia 21 : 4 .
Die ọfa yen Baibol na se yono avwanre ?
Vwẹ Uvie na , ihwo che vwo ufuoma gbidiki . ​ — Aizaya 32 : 18 .
Ẹnwan rẹ okamuka rha cha dia - a . ​ — Aizaya 65 : 17 .
Wọ da guọnọ evuẹ efa , ni uyovwinrota 3 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre
Ọ je herọ vwẹ www.jw.org / urh
Diesorọ Ihwo Vwo Ghwẹ ?
( Ni IYONO RẸ BAIBOL > ẸKPAHỌNPHIYỌ RẸ ENỌ RẸ BAIBOL NA )
© 2017 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba ta ota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IMAGAZINI NANA , re se Uwevwin Orhẹrẹ na , titi Jihova Ọghẹnẹ , rọ dia Osun rẹ odjuvwu vẹ akpọ .
O bru ihwo uche womarẹ iyẹnrẹn esiri rẹ Uvie rẹ Ọghẹnẹ ro che si imwemwu eje no kẹrẹkpẹ , o mi rhe ru akpọ na phiyọ iparadaisi .
O jiro nẹ e vwo esegbuyota kpahen Jesu Kristi , ro ghwuru rere avwanre se vwo vwo arhọ rẹ bẹdẹ , ro ji suẹn asaọkiephana kerẹ Ovie rẹ Uvie Ọghẹnẹ .
Rhavwẹn 1879 , ọyen a vwọ teyen imagazini nana cha re , o titi usuon rẹ akpọ nana - a .
E mu eta rehẹ evun rọyen ejobi kpahen Baibol na .
Iyovwinreta
3 Emekashe Sa Vwẹ Ukẹcha kẹ Wẹ ?
4 Uyota ro Shekpahen Emekashe
5 Wo Vwo Amakashe rọ Chochọn Wẹn ?
6 Emekashe Umwemwu Herọ ?
7 Idjerhe rẹ Emekashe Sa Vwọ Chọn Wẹ Uko
9 WỌ RIẸNRE JOVWO ?
10 BAIBOL NA WENE OHWO
Mi Vwo Imuẹro nẹ Ọghẹnẹ Herọ - ọ
12 VWẸROKERE ESEGBUYOTA RAYEN | SERA
Ọghẹnẹ Se Re “ Oni rẹ Ivie ”
16 DIE YEN BAIBOL NA TARE ?
Emekashe herọ ?
Baibol na da ta :
“ Bruphihọ kẹ Ọrovwohwo , E ovwan emekashe rọye , ovwan egba rọye ri ruẹ obo rẹ ota rọye tare , ri nyo urhuru rẹ ota rọye ! ” ​ — Une Rẹ Ejiro 103 : 20 .
Uwevwin Orhẹrẹ nana djekpahen oborẹ Baibol na ta kpahen emekashe vẹ oborẹ ayen djobọte akpeyeren avwanre enẹna .
UYOVWINROTA RẸ ỌBE NA | DIE YEN BAIBOL NA TA KPAHEN EMEKASHE ?
Oghẹruvo rẹ Sunday ọvo , Kenneth vẹ Filomena re dia Curaçao da ra mrẹ aye gbe ọshare ọvo rẹ ayen yono Baibol na .
“ Ọke rẹ avwanre vwo te etiyin , a kanre ẹchẹ na , imoto rayen hẹ etiyi - in , ẹkẹvuọvo ẹwẹn mẹ da vuẹ vwẹ nẹ mi se ifonu rẹ aye na . ”
Ọtiọyen Kenneth tare .
Aye na da kpahenphiyọ use na , ọ da tanẹ ọshare rọyen kpo iruo re .
Ẹkẹvuọvo , ọ ghwa vwọ riẹn nẹ Kenneth vẹ Filomena hẹ anurhoro , o de rhi rhie ẹchẹ kẹ ayen .
Ayen niroso nẹ aye na viẹ jovwo .
Ọke rẹ Kenneth vwọ nẹrhovwo rẹ ayen cha vwọ ton uyono na phiyọ , aye na da rhoma mu oviẹ phiyọ .
Ọtiọyena , Kenneth vẹ Filomena da nọ obo re phia .
Aye na da tanẹ , ọ choma ro vwo hwe oma rọyen oghẹruvo yena , ọke ro vwo si ileta phiyotọ hẹrhẹ ọshare rọyen yen ifonu rọyen vwo hworo .
Aye na vuẹ ayen nẹ ọyen rioja rẹ ofudjevwe , ọtiọyena ayen da reyọ ẹkpo rẹ Baibol evo vwo bru aye na uche .
Uchebro yena sivwin arhọ rẹ aye na .
Kenneth da ta : “ Avwanre kpẹvwẹ Jihova rọ vwọ nẹrhẹ avwanre vwẹ ukẹcha vwọ kẹ aye nana rẹ ofudjeri na , ọ sa dianẹ amakashe yẹrẹ ẹwẹn ọfuanfon Rọyen ọyen ọ reyọ vwo mu avwanre vwo se aye na ! ”
*
Oborẹ Kenneth vẹ Filomena tare nẹ Ọghẹnẹ yen chọn ayen uko womarẹ amakashe yẹrẹ ẹwẹn ọfuanfon Rọyen na gbare ?
Gbanẹ use na obo re ghwa phia kpegrede ?
Avwanre ghwa riẹ - ẹn .
Ẹkẹvuọvo , avwanre riẹnre nẹ Ọghẹnẹ womarẹ emekashe na vwẹ ukẹcha kẹ ihwo re guọnọ yono kpahọn .
Kerẹ udje , Baibol na vuẹ avwanre nẹ Ọghẹnẹ reyọ amakashe vwo sun Filip bru ohwo rode rẹ Etiopia ọvo rọ guọnọ ukẹcha ro vwo vwo ẹruọ rẹ Ota rẹ Ọghẹnẹ . ​ — Iruo Rẹ Iyinkọn Na 8 : 26 - 31 .
Ẹga sansan yono ihwo kpahen ihwo rẹ ẹwẹn ri vwo ẹgba mamọ , ayen dje nẹ evo usun rẹ ihwo rẹ ẹwẹn nana ru erhuvwu , ayen ru ọhọre rẹ Ọghẹnẹ yẹrẹ chochọn rẹ ohwo ọvuọvo .
Ihwo buebun vwo imuẹro nẹ emekashe yerẹn , nẹ emekashe nana sa vwẹ ukẹcha kẹ ayen .
Ẹkẹvuọvo , buebun rẹ ihwo vwo esegbuyota kpahen emekashe kakaka - a .
Emekashe ghini yerẹn ?
Ọ da dia ọtiọyen , tivọ ayen nurhe ?
Die yen uyota ro shekpahen emekashe ?
Ayen sa vwẹ ukẹcha kẹ wẹ ?
E jẹ avwanre roro kpahen erọnvwọn ri djerephia nẹ ayen yerẹn .
Jihova yen odẹ rẹ Ọghẹnẹ kirobo ra mrẹrẹ vwẹ Baibol na . ​ — Une Rẹ Ejiro 83 : 18 .
UYOVWINROTA RẸ ỌBE NA | DIE YEN BAIBOL NA TA KPAHEN EMEKASHE ?
Wọ guọnọ riẹn uyota ro shekpahen emekashe na ?
Amono yen emekashe na , tivọ ayen nurhe , die yen ayen ruẹ ?
Baibol na yen sa kpahenphiyọ enọ nana .
( 2 Timoti 3 : 16 ) Die yen Baibol na tare ?
Kirobo rẹ Ọghẹnẹ dia Ohwo rẹ Ẹwẹn na , ọtiọyen emekashe na je hepha , ayen ihwo ri jẹ “ uvwo vẹ ibeku ” evwo .
Emekashe ri fuevun dia obodjuvwu , ayen ji mudia obaro rẹ Ọghẹnẹ . ​ — Luk 24 : 39 ; Matiu 18 : 10 ; Jọn 4 : 24 .
O vwo ọke evo rẹ emekashe vwo wene oma kpo ihworakpọ rere ayen se vwo ru iruo rẹ Ọghẹnẹ vwọ kẹ ayen vwẹ otọrakpọ , ayen vwo ruiruo na nu , kẹ ayen rhoma wene oma . ​ — Iguẹdjọ 6 : 11 - 23 ; 13 : 15 - 20 .
Dede nẹ Baibol na dje ayen kerẹ eshare , eshare yen ayen je hepha ọke rẹ ayen vwo wene oma phiyọ ihworakpọ , o vwo ọke vuọvo a vwọ fẹnẹ ayen phiyọ emekashe rẹ eya yẹrẹ eshare - e .
Ayen rọvwọ - ọn , ayen ji vwiẹ - ẹ .
Kpobarophiyọ , emekashe na ka dia otọrakpọ kerẹ emọ yẹrẹ imiragua tavwen ayen ki kpo odjuvwu - u .
Jihova yen ma ayen , kọyensorọ Baibol na vwo se ayen “ emọ rẹ Ọghẹnẹ . ” ​ — Job 1 : 6 ; Une Rẹ Ejiro 148 : 2 , 5 .
Baibol na ta ota kpahen “ ẹrenvwe rẹ ohwo rẹ akpọ kugbe ọ rẹ emakashe , ” ro djerephia nẹ emekashe na vwo ejajẹ rẹ ayen jẹ .
Dede nẹ Ọghẹnẹ ta ota kẹ ihworakpọ womarẹ emekashe na vwẹ ọke ọvo rọ wanre , jẹ ọ vuẹ avwanre nẹ a vwẹ ẹga kẹ ayen yẹrẹ nẹrhovwo rhe aye - en . ​ — 1 Kọrẹnt 13 : 1 ; Ẹvwọphia 22 : 8 , 9 .
Uriori ihwe vware uriori ihwe rẹ emekashe yen herọ , ọkiọvo ayen bun te oduima buebun . ​ — Daniẹl 7 : 10 ; Ẹvwọphia 5 : 11 .
Emekashe na “ egba , ” ayen vwo ẹgba vẹ aghwanre nọ ihworakpọ shesheri .
Oyan rayen je kpata nọ ọ rẹ ihworakpọ dibidibi . ​ — Une Rẹ Ejiro 103 : 20 ; Daniẹl 9 : 20 - 23 .
Dede nẹ ayen vwo ẹgba vẹ aghwanre mamọ , ẹgba vẹ aghwanre rayen basan . O vwo erọnvwọn evo ayen riẹnre - e . ​ — Matiu 24 : 36 ; 1 Pita 1 : 12 .
Emekashe na vwo iruemu , oka rẹ iwan ri rhe Ọghẹnẹ kugbe egbomọphẹ .
Ọtiọyena , kerẹ ihworakpọ , ayen sa jẹ ojẹ rẹ ayen vwo ru erhuvwu yẹrẹ umiovwo .
Jẹ ọ da ohwo mamọ nẹ emekashe evo jẹ ojẹ rẹ ayen vwo gbevwọso Ọghẹnẹ . ​ — Jude 6 .
Onotu rẹ emekashe .
Maekẹl yen onotu rẹ emekashe na , ọyen me vwo ẹgba vẹ ọgangan vwẹ usun rẹ emekashe na ejobi .
Baibol na djere phephẹn nẹ Maekẹl ọyen odẹ ọfa re vwo se Jesu Kristi . ​ — 1 Tẹsalonaika 4 : 16 ; Jude 9 .
Seraf . Ẹdia rẹ Seraf kpenu mamọ vwẹ usun rẹ emekashe na , ayen yen mudia riariẹ ekete rẹ Ọghẹnẹ . ​ — Aizaya 6 : 1 - 3 .
Chẹrubim . Ẹdia rẹ Cherubim ji kpenu , ayen re vwẹrote iruo rẹ oghẹresan rẹ Ọghẹnẹ ro me vwo ẹgba na .
Ọke buebun yen a vwọ ta ota kpahen ayen ọke rẹ ayen vwo ruiruo rẹ Ọghẹnẹ vwọ kẹ ayen . ​ — Jẹnẹsis 3 : 24 ; Izikiẹl 9 : 3 ; 11 : 22 .
Emekashe uriorin buebun efa . Enana je ga Ọromekpenu na , o ji jẹ ayen uwevwin rere ayen re ru ọhọre rọyen .
* ​ — Hibru 1 : 7 , 14 .
Wọ da guọnọ evuẹ efa kpahen emekasha na , ni uyovwinrota 10 rẹ ọbe nana , Die Yen Baibol na Se Yono Avwanre ? , eriyin ji te Eta rẹ Odjefiotọ 23 “ Maekẹl Onotu Rẹ Emekashe Na ” rẹ Iseri rẹ Jihova teyenre .
Wọ je sa mrẹ vwẹ www.jw.org .
UYOVWINROTA RẸ ỌBE NA | DIE YEN BAIBOL NA TA KPAHEN EMEKASHE ?
Baibol na vwẹ ọke vuọvo vwọ tanẹ avwanre ohwo ọvuọvo vwo amakashe rọ chochọn rọye - en .
Vwọrẹ uyota , Jesu ghene tanẹ “ Wọ jẹ ọvo rẹ imitete na fia - a [ Idibo rẹ Jesu ] , fikiridie emakashe rẹ emọ na i mudia vwẹ obaro rẹ Ọghẹnẹ Ọsẹ rẹ avwanre rọ hẹ obo odjuvwu . ”
( Matiu 18 : 10 ) Ọ dia Jesu mudiaphiyọ nẹ avwanre ohwo ọvuọvo vwo amakashe romobọ rọ chochọn rẹ avwanre - e , oborẹ Jesu ta na kẹ ọna , emekashe na davwerhọn rẹ kohwo kohwo rọ dia odibo rọyen .
Ọtiọyena , egọghẹnẹ rẹ uyota rha vwẹ arogba vwo phi arhọ rayen phiyọ ẹdia rẹ imuoshọ vẹ ẹwẹn nẹ emekashe rẹ Ọghẹnẹ cha chochọn raye - en .
Kẹ ọyena mudiaphiyọ nẹ emekashe na rha vwẹ ukẹcha kẹ ihworakpọ - ọ ?
Ẹjo .
( Une Rẹ Ejiro 91 : 11 ) Ihwo evo vwo imuẹro kokoroko nẹ Ọghẹnẹ reyọ amakashe vwọ chochọn rayen , je chọ ayen uko re .
Kenneth re djunute vwẹ uyovwinrota rẹsosuọ na ọyen ọvo usun rẹ ihwo ri vwo imuẹro tiọyena .
Obo ro vwo imuẹro kpahen na sa dia uyota .
Ọke buebun yen Iseri rẹ Jihova vwọ mrẹ ukẹcha rẹ emekashe na vwẹ iruo rẹ aghwoghwo rẹ ayen ruẹ .
Jẹ ọ vwọ dianẹ a mrẹ emekashe na - a , a gbe sa riẹn oborẹ Ọghẹnẹ reyọ ayen vwọ vwẹ ukẹcha kẹ avwanre ohwo ọvuọvo te vwẹ ẹdia sansa - an .
Ẹkẹvuọvo , avwanre ru chọ siẹrẹ a da kpẹvwẹ Ọromevwẹgba na fikirẹ ukẹcha rọ vwọ kẹ avwanre - e . ​ — Kọlose 3 : 15 ; Jems 1 : 17 , 18 .
UYOVWINROTA RẸ ỌBE NA | DIE YEN BAIBOL NA TA KPAHEN EMEKASHE ?
E , emekashe umwemwu herọ .
Tivọ yen ayen nurhe ?
Karophiyọ nẹ Ọghẹnẹ ma emekashe na , ọ da je kẹ ayen okẹ rẹ ọmuvwiẹ .
Ọmọke krẹn a ghwa vwọ ma Adam vẹ Ivi nu , ọvo vwẹ usun rẹ emekashe na da vwẹ ọmuvwiẹ rọyen vwo ru umiovwo , rọ vwọ nẹrhẹ ihwo ru umwemwu vwẹ otọrakpọ .
Amakashe na da nẹrhẹ Adam vẹ Ivi ru umwemwu vwọso Ọghẹnẹ .
( Jẹnẹsis 3 : 1 - 7 ; Ẹvwọphia 12 : 9 ) Baibol na se odẹ rẹ amakashe na yẹrẹ ẹdia rọ hepha vwẹ odjuvwu jovwo tavwen o ki ru umwemwu - u .
Ẹkẹvuọvo ro vwo ru umwemwu nu , Baibol na de se nẹ Eshu , ro mudiaphiyọ “ Ọrọvwọsua , ” kugbe Idẹbono ro mudiaphiyọ “ Ọromiovwohwo . ” ​ — Matiu 4 : 8 - 11 .
Ọ da ohwo mamọ nẹ ẹvwọsua na vwoba vwẹ etiyi - in .
Vwẹ ọke rẹ Noa , emekashe evo rẹ Baibol na se uchunu raye - en da “ yan jẹ ẹdia rayen vwo ” vwẹ orua rẹ Ọghẹnẹ vwẹ odjuvwu .
Ayen da rhe otorakpọ na , ayen de hirhomaphiyọ ihworakpọ rere ayen se vwo gbe ọfanrhiẹn , ọnana fẹnẹ oboresorọ Ọghẹnẹ vwọ ma ayen . ​ — Jude 6 ; Jẹnẹsis 6 : 1 - 4 ; 1 Pita 3 : 19 , 20 .
Die yen phia kẹ emekashe umwemwu yena ?
Ọke rẹ Ọghẹnẹ vwọ vwẹ oghwe rode vwọ ghwọrọ akpọ na , ayen da rhoma hirhomaphiyọ emekashe , ayen de rhivwin kpo odjuvwu .
Ẹkẹvuọvo , Ọghẹnẹ rhọvwen kẹ ayen nẹ ayen rhoma reyọ “ ẹdia rayen ” rẹ ayen hepha jovwo - o .
Ukperẹ ọtiọyen , ọ da vwẹ ọjọnrọn kanre ayen mu phiyọ “ ebri ri bẹdẹ ” ra riẹn phiyọ Tartarus .
( Jude 6 ; 2 Pita 2 : 4 ) Emekashe umwemwu nana vwẹ uphẹn kẹ Eshu rọ dia “ onotu ” rẹ emekashe umwemwu na , rọ je “ vwẹ oma nẹ kerẹ amakashe rẹ urhukpe ” na nẹ o sun ayen . ​ — Matiu 12 : 24 ; 2 Kọrẹnt 11 : 14 .
Baibol na yonori nẹ a vwẹ Jesu vwo mu Ovie rẹ Uvie rẹ Ọghẹnẹ , rọ dia igọmẹti rọhẹ odjuvwu vwẹ ukpe rẹ 1914 .
* A ghwa vwọ vwẹ Jesu mu Ovie nu , ọ da djẹ Eshu vẹ emekashe rọyen rhe otọrakpọ na , ayen rhe che se rhivwin kpo odjuvwu ọfa - a .
Umiovwo kugbe ọfanrhiẹn rọ vọn akpọ na nonẹna ghwe djephia nẹ ophu mu eshu vẹ emekashe rọyen , kọyensorọ ayen vwọ nẹrhẹ ihwo ruẹ umiovwo . ​ — Ẹvwọphia 12 : 9 - 12 .
Ẹkẹvuọvo , ọfanrhiẹn vẹ ozighi re rhoma ganphiyọ na , ọyen odjephia nẹ chekemerha , Ọghẹnẹ ko che si umiovwo no .
O rhe che kri - i , a cha ghwọrọ emekashe umwemwu na .
Ọke rẹ Uvie rẹ Ọghẹnẹ de sun akpọ rẹ iparadaisi vwẹ ikpe 1,000 nu , ka cha vwẹ uphẹn rọ koba vwọ kẹ emekashe umwemwu na vwẹ ọmọke rere ayen davwen ihworakpọ ni .
Ọyena da wan nu , ka ghwọrọ ayen kufia bẹdẹ . ​ — Matiu 25 : 41 ; Ẹvwọphia 20 : 1 - 3 , 7 - 10 .
Wọ da guọnọ evuẹ efa kpahen Uvie rẹ Ọghẹnẹ , ni uyovwinrota 8 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre .
Wọ je sa mrẹ vwẹ www.jw.org / urh .
UYOVWINROTA RẸ ỌBE NA | DIE YEN BAIBOL NA TA KPAHEN EMEKASHE ?
Emekashe re fuevun vwo ọdavwe kpahen ihworakpọ , ayen nabọ vwobọ vwẹ eruo rẹ ọhọre rẹ Jihova .
Ọke rẹ Ọghẹnẹ vwọ ma akpọ na , emekashe na so une kugbe , ayen de kperi vẹ “ aghọghọ . ”
( Job 38 : 4 , 7 ) Ọkieje yen emekashe vwo vwo owenvwe rẹ ayen vwọ “ mrẹ ” eta rẹ aroẹmrẹ ri shekpahen obo re cha phia vwẹ obaro rẹ akpọ na . ​ — 1 Pita 1 : 11 , 12 .
Baibol na djerephia nẹ rere ọhọre rẹ Ọghẹnẹ vwo rugba , emekashe vwẹ ukẹcha kẹ egọghẹnẹ rẹ uyota vwẹ ọke evo re wanre .
( Une Rẹ Ejiro 34 : 7 ) Kerẹ udje :
Ọke rẹ Jihova vwọ ghwọrọ Sodọm vẹ Gomora fikirẹ umwemwu rayen , emekashe vwẹ ukẹcha kẹ Lọt rọ dia ọvwata vẹ orua rọyen vwọ djẹ vrabọ . ​ — Jẹnẹsis 19 : 1 , 15 - 26 .
Ọke re vwo brorhiẹn hwe ighene rẹ Hibru erha nẹ e do ayen phiyọ erhanre vwẹ Babilọn ọke awanre , Ọghẹnẹ de “ ji amakashe rhe rhi sivwi idibo rọye . ” ​ — Daniẹl 3 : 19 - 28 .
Ọke rẹ Daniẹl vwọ dia unu rẹ ikpohrokpo ason hrọke nu , ọ da ta nẹ , “ Ọghẹnẹ mẹ ji amakashe rọye rhi rhurhu inu rẹ ikpohrokpo na . ” ​ — Daniẹl 6 : 16 , 22 .
Nẹ awanre rhe yen emekashe reyọ ukẹcha kẹ ihwo re fuevun
Vwẹ ọke evo , Ọghẹnẹ ji emekashe rọyen rhe vwẹ ukẹcha kẹ ukoko rẹ Inenikristi rẹ ẹgbukpe ujorin rẹsosuọ vwẹ iruo rayen rere ọhọre rọyen se vwo rugba .
Kerẹ udje :
Amakashe ọvo rhie ẹchẹ rẹ uwodi re mu iyinkọn na phiyọ , ọ da vuẹ ayen nẹ ayen re ghwoghwo vwẹ uwevwin rẹ ẹga na . ​ — Iruo Rẹ Iyinkọn Na 5 : 17 - 21 .
Amakashe ọvo vuẹ Filip nẹ o kpo idjerhe rẹ aton ro nẹ Jerusalẹm kpo Gaza re ghwoghwota kẹ ohwo rẹ Etiopia ro kpo ẹga vwẹ Jerusalẹm jovwo . ​ — Iruo Rẹ Iyinkọn Na 8 : 26 - 33 .
Ọke rẹ Ọghẹnẹ vwọ rhọnvwe kẹ otu rẹ igiye nẹ ayen sa dia Inenikristi , amakashe ọvo da vwomaphia kẹ onotu rẹ isodje rẹ Rom re se Kọniliọs vwevunrẹ emramrẹ , ọ da vuẹ nẹ o durhie ọyinkọn Pita rhe uwevwin rọyen . ​ — Iruo Rẹ Iyinkọn Na 10 : 3 - 5 .
Ọke re vwo mu ọyinkọn Pita phiyọ uwodi , amakashe ọvo vwomaphia kẹ , ọ da reyọ vwo nẹ uwodi na . ​ — Iruo Rẹ Iyinkọn Na 12 : 1 - 11 .
A mrẹ emu vuọvo ro djerephia nonẹna nẹ Ọghẹnẹ je reyọ emekashe vwọ vwẹ ukẹcha kẹ ihwo vwẹ idjerhe rẹ igbevwunu kirobo re djisẹ rọyen vwẹ Baibol na - a .
Ẹkẹvuọvo vwọ kpahen ọke rẹ avwanre na , Jesu da ta : “ Ka cha ta ota rẹ iyẹnrẹ esiri na wan akpọ na ejobi , rere ọ vwọ dia iseri kẹ ẹgborho na ejobi : tavwe rẹ oba na ki rhi te . ”
( Matiu 24 : 14 ) Wọ riẹnre nẹ emekashe na yen vwẹ odjekẹ vwọ kẹ idibo rẹ Kristi vwevunrẹ iruo nana ?
Emekashe na vwẹ ukẹcha phia vwẹ aghwoghwo rẹ iyẹnrẹn esiri na vwẹ akpọ na ejobi
Ọbe rẹ Ẹvwọphia djerephia nẹ emekashe na cha nabọ vwẹ ukẹcha kẹ ihwo vwo yono uyota ro shekpahen Jihova Ọghẹnẹ kugbe ọhọre rọyen vwọ kẹ ihworakpọ .
Ọyinkọn Jọn de si : “ Me da mrẹ amakashe ọfa rọ rhan vwẹ uherevie rẹ odjuvwu , ọ vẹ iyẹnrẹ esiri ri bẹdẹ na ro ghwoghwo kẹ ayen otu re dia akpọ na , kẹgborho kẹgborho kugbe orua korua kugbe ephẹrẹ kephẹrẹ kugbe ohwo kohwo ; ọ da van gangan ta , Djẹ oshọ rẹ Ọghẹnẹ re a vwẹ urinrin kẹ kidie ọke rẹ ẹdjọeguo rọye tere ; gọ ohwo ro ma odjuvwu vẹ akpọ , abadi na kugbe igbugbu rẹ ame na . ”
( Ẹvwọphia 14 : 6 , 7 ) Ikuegbe rẹ oborerhiẹromrẹ nonẹna ghwe djephia nẹ emekashe na ghene vwẹ ukẹcha phia vwẹ iruo rẹ aghwoghwo rẹ Uvie na re ruẹ vwẹ akpọeje .
Vwọrẹ uyota , “ aghọghọ herọ vwẹ obaro rẹ emakashe rẹ Ọghẹnẹ vwẹ enu rẹ oruimwemwu ọvo ro kurhẹriẹ . ” ​ — Luk 15 : 10 .
Die yen cha phia siẹrẹ e de ruiruo rẹ aghwoghwo na re nu ?
Emekashe re dia “ otuofovwi rẹ odjuvwu ” ki che bicha Jesu Kristi rọ dia Ovie rẹ Ivie vwo phi “ ofovwi rẹ ẹdẹ rode rẹ Ọghẹnẹ Ọrovwoẹgba na ” vwẹ Amagidọn .
( Ẹvwọphia 16 : 14 - 16 ; 19 : 14 - 16 ) Ọke rẹ Ọrovwori Jesu da cha “ vwẹ ayen otu . . . ri jẹ ọghọ emuo kẹ iyẹnrẹ esiri rẹ Ọrovwavwanre ” na vwo guẹdjọ , emekashe na yen ọ cha vwọ ghwọrọ ihwo ọtiọyena . ​ — 2 Tẹsalonaika 1 : 7 , 8 .
Ọtiọyena , vwo imuẹro nẹ emekashe na vwo ọdavwẹ wẹn .
Ayen vwo ọdavwẹ okokodo kpahen akpeyeren rẹ ihwo ri vwo owenvwe rẹ ayen vwọ ga Ọghẹnẹ , Jihova reyọ ayen vwọ kpuriẹn phiyọ , je chochọn rẹ idibo rọyen vwẹ otọrakpọ na abọ buebun re . ​ — Hibru 1 : 14 .
Ọtiọyena , avwanre ohwo ọvuọvo vwo orhiẹn ọghanghanre re che bru .
Avwanre cha kerhọ , ji ru nene iyẹnrẹn esiri re ghwoghwo vwẹ akpọeje nonẹna ?
Oma cha vwerhen Iseri rẹ Jihova rehẹ ekogho wẹn ayen vwọ vwẹ ukẹcha kẹ wẹ vwọ mrẹ erere vwo nẹ ukẹcha rẹ emekashe rẹ Ọghẹnẹ vwọ phia .
Wọ da guọnọ evuẹ efa kpahen oborẹ Baibol na ta kpahen emekashe re fuevun vẹ i ri jẹ evun ẹfuọn , ni uyovwinrota 10 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre .
Wọ cha mrẹ ọbe na vwẹ www.jw.org / urh .
Oma rẹ omotete ro mu ọmọ rẹ eranko , oma na ọ rẹ ihwo rẹ Grik yẹrẹ Rom ( Ẹgbukpe ujorin rẹsosuọ tavwen a ke mrẹ ọke rẹ Inenikrist rhe te ẹgbukpe ujorin rivẹ rẹ ọke rẹ Inenikrist )
O vwo ọkiọvo rẹ Jesu vwọ shariẹ ro ubrotọ rẹ Rom re se Siria , aye ọvo rẹ ohwo rẹ Grik de bru Jesu rhe vwọ kẹ ukẹcha .
Vwevunrẹ ẹkpahọnphiyọ rẹ Jesu vwọ kẹ , a mrẹ itẹ ro djerephia nẹ Jesu vwẹ ihwo re dia ihwo rẹ Ju - u vwo dje “ eranko . ”
Vwẹ Urhi rẹ Mosis , eranko ọyen ọvo usun rẹ eranvwe re fonro - on .
( Livitikọs 11 : 27 ) Kẹ Jesu vwẹ itẹ nana vwọ hanrhe aye na vẹ ihwo re dia ihwo rẹ Ju - u ?
Ẹjo , kakaka .
Kirobo rẹ Jesu vuẹ idibo rọyen , ọdavwẹ rọyen vwẹ ọke yena ọyen rọ vwọ vwẹ ukẹcha kẹ ihwo rẹ Ju .
Ọtiọyena , rere ẹkpo na vwọ vwomaphia , ọ da vuẹ aye rẹ ohwo rẹ Grik na : “ O fori ra vwẹ emu rẹ emọ na kẹ eranko - o . ”
( Matiu 15 : 21 - 26 ; Mak 7 : 26 ) Vwọ kẹ ihwo rẹ Grik vẹ Rom , eranko ọyen eranvwe re nene heha , re vwo ẹguọnọ kpahen , ro ji nene ọ ro vworo dia uwevwin .
Ọtiọyena , ota na “ eranko ” sa vwẹ uhoho rẹ ẹguọnọ vwọphia .
Aye rẹ Grik na da kpahen kẹ Jesu : “ Eriyin Ọrovwohwo , ẹkẹvuọvo eranko re hẹ otọ rẹ imẹjẹ ọ je re ivwuvwu rẹ emu rẹ emọ na . ”
Jesu jiri aye na fikirẹ esegbuyota rọyen , o de sivwin ọmọtẹ rọyen . ​ — Matiu 15 : 27 , 28 .
Ifoto rẹ okuna rode re vwo mu oghwa ( ẹgbukpe ujorin rẹsosuọ )
Odju na kpokpo okuna ro mu Pọl kpo Itali .
Ọke rẹ ayen vwọ domaji emerha , Pọl da vwẹ uchebro phia nẹ ayen kpare oyan na kpo ọke ọfa .
( Iruo Rẹ Iyinkọn Na 27 : 9 - 12 ) Diesorọ ọ vwọ vwẹ uchebro na phia ?
Ihwo ri biẹ okọ vwẹ ọke rẹ awanre riẹnre nẹ e vwo bi okọ vwẹ abadi rẹ Mediterranean vwẹ ọke rẹ ohwahwa vọnre vẹ imuoshọ .
A tare nẹ vwẹ uvwre rẹ uherevie rẹ November fiẹ uherevie rẹ March , ofori e vwo bi okuna vwẹ abadi na - a .
Jẹ oyan rẹ abadi rẹ Pọl ta ota kpahen na shephiyọ omarẹ September yẹrẹ October .
Vwevunrẹ ọbe rọyen Epitome of Military Science , ohwo rẹ Rom ọvo re se Vegetius ( rọ dia osiọbe rọ diarọ vwẹ ẹgbukpe ujorin ẹne rẹ ọke avwanre na ) da ta kpahen okuna re biẹ vwẹ abadi yena : “ Emeranvwe evo nabọ shephiyọ , e vwo ẹwẹn ivivẹ kpahen efa , i ri chekọ shephiyọ - ọ . ”
Vegetius tare nẹ o shephiyọ e vwo bi okuna vwo nẹ May 27 fiẹ September 14 , ẹkẹvuọvo aruọke ivẹ re vwo ẹwẹn ivivẹ kpahan yẹrẹ ri muoshọ yen September 15 re te November 11 kugbe March 11 re te May 26 .
Pọl rọ dia ohwo rọ yan oyan rẹ abadi mamọ riẹn kpahen oborẹ abadi na dia .
Ọ sa dianẹ ohwo ro bi okuna na , vẹ ohwo ro vwo okuna na je riẹn kpahen abadi na , dedena , ayen rhọnvwe kerhọ rẹ uchebro rẹ Pọl vwọ kẹ aye - en .
Ukuotọ rọyen , okọ na de shu . ​ — Iruo Rẹ Iyinkọn Na 27 : 13 - 44 .
Mẹvwẹ vẹ aye mẹ Tabitha , vwẹ iruo rẹ aghwoghwo na
BAIBOL NA WENE OHWO
Andreas Golec Yen gbikun na
UKPE RE VWIẸRẸ : 1974
ẸKUOTỌ RO NURHE : GERMAN DEMOCRATIC REPUBLIC
AKPỌ RO YERIN JOVWO : O VWO IMUẸRO NẸ ỌGHẸNẸ HERỌ - Ọ
E vwiẹ vwẹ vwẹ ọko rẹ Saxony vwẹ ẹkuotọ re se German Democratic Republic ( GDR ) jovwo .
Avwanre nabọ vwo omavwerhovwẹn vwẹ uwevwin rẹ avwanre , ọsẹ vẹ oni mẹ ji yono uvwe omamọ rẹ uruemu .
GDR ọyen ẹkuotọ rẹ ihwo ri suẹn da vwẹrote kemu kemu rọhẹ ẹkuotọ na ( Communism ) , ọtiọyena ihwo buebun vwẹ Saxony rhe ni ẹga fiemu - u .
Vwọ kẹ vwẹ , Ọghẹnẹ herọ - ọ .
Iroro ivẹ ri mi mu akpeyeren mẹ kpahen vwo nẹ ọkiemọ re te ẹgbukpe 18 yen : esegbuyota nẹ Ọghẹnẹ herọ - ọ vẹ igọmẹti rẹ ihwo ri suẹn da vwẹrote kemu kemu rọhẹ ẹkuotọ na .
Diesorọ mi vwo vwo omavwerhovwẹn kpahen oka rẹ igọmẹti nana ?
Kidie e yonori nẹ igọmẹti tiọyena vwẹrote ihwo ejobi abavo .
Vwọba , mi niro nẹ ofori a vwọ ghare ekuakua eje abavo , ọtiọyena a rha cha mrẹ nẹ ihwo evo feri , jẹ efa igbere - e .
Mi de muomaphiyọ ukoko ro yono ighene kpahen oka rẹ igọmẹti yena .
Ọke me vwọ hẹ ẹgbukpe 14 , mi vwobọ vwẹ iruo rẹ orufon rẹ orere ra vwọ tọrọ ẹbe re do kufia , a me rhoma ru ayen phiyọ ekpokpọ .
Oma vwerhen ihwo re dia ọko re se Aue mamọ fikirẹ iruo rẹ mi ruẹ na te ẹdia rẹ ihwo ri suẹn vwẹ Aue da kẹ vwẹ awọdu .
Dede nẹ mẹvwẹ jẹ eghene , mi vughe evo usun rẹ ihwo ride vwẹ igọmẹti rẹ GDR .
Mi rorori nẹ omamọ orọnvwọn yen me vwọ tua na , nẹ obaro na che yovwin .
Siẹvuọvo na , akpọ mẹ de wene .
Vwẹ ukpe rẹ 1989 a da guọghọ Igbẹhẹ rẹ Berlin vẹ ẹko rẹ ihwo ri suẹn vwẹ ẹbẹre ọnre van nẹ cha vwẹ Europe .
A ta ọyena obọ , orọnvwọn ọfa da phia .
Ke me rhe mrẹvughe nẹ oshenyẹ vwobọ muotọ vwẹ GDR .
Kerẹ udje , Ihwo rhe bicha igọmẹti na - a , ke nẹ ayen phovwin .
Diesorọ emu tiọyen vwọ phia ?
Igọmẹti rẹ avwanre na rhe vwo esegbuyota nẹ ihwo eje abavo ?
Igọmẹti tiọyena kẹ efian ?
Ofu de dje vwe hwe .
Ọtiọyena mi de wene obo re me vwọ kobaro vwẹ akpeyeren , mi de muomaphiyọ ine ẹsuọ kugbe ihoho ẹya .
Rọ vwọ dianẹ mi vwo uphẹn mi vwo kpo isikuru re de yono ine ẹsuọ na vẹ ẹwẹn mi che vwo kpo yunivasiti siẹrẹ mi de wontọ nu , ki mi rhi vwo ẹwẹn me vwọ dia ọbuine .
Kpobarophiyọ , me da kpairoro vrẹ omamọ rẹ iruemu re yono uvwe vwẹ ọkiemọ .
Obo re ma ghanre kẹ vwẹ asaọkiephana kẹ me vwọ riakpọ , ji mu emetẹ sansan .
Ẹkẹvuọvo , une ẹsuọ vẹ akpọẹriọ tiọyena se si ẹnwan mẹ kpotọ - ọ .
Ihoho me tobọ ya na djephia nẹ oshọ je hẹ oma mẹ .
Mavọ yen obaro na cha dia ?
Diesorọ avwanre vwo yerẹn ?
Me rhe vwọ mrẹ ẹkpahọnphiyọ vwọ kẹ enọ ri kpokpo uvwe ẹwẹn nu , unu de rhie vwe .
Ovwọnvwọn ẹdẹ ọvo vwẹ isikuru ri mi de yono ine na , mẹ vẹ emọ rẹ isikuru mẹ evo de chidia , kẹ avwanre ta ota kpahen obaro na .
Mandy * ọyen ọvo usun rẹ avwanre , Oseri rẹ Jihova yen o ruẹ .
Ọ da kẹ vwẹ uvi rẹ uchebro vwẹ ovwọnvwọn ẹdẹ yena .
Ọ da ta : “ Andreas , wọ da guọnọ ẹkpahọnphiyọ vwọ kẹ enọ wẹn kpahen akpeyeren vẹ obaro na , nabọ fuẹrẹn Baibol na . ”
Mi vwo ẹwẹn ivivẹ kpahen obo rọ tare na , ẹkẹvuọvo owenvwe mi vwo ru obo rọ tare kọyen ma gan .
Mandy da tanẹ mi se uyovwin 2 rẹ ọbe rẹ Daniẹl . Obo ri mi seri gbevwunu mamọ .
Aroẹmrẹ na djisẹ rẹ ogangan rẹ usuon rẹ akpọeje sansan , kọyen igọmẹti ri che sun rhirin rhi te ọke avwanre na .
Mandy ji dje aroẹmrẹ rẹ Baibol efa kẹ vwẹ ri shekpahen obaro na .
Me da rhe mrẹ ẹkpahọnphiyọ vwọ kẹ enọ mẹ evo .
Jẹ ono yen si aroẹmrẹ yena , ono yen sa ta ota kpahen obaro na gbagba ọtiọyen ?
Ọghẹnẹ ghene herọ ?
Mandy de dje vwe kẹ aye gbẹ ọshare Horst vẹ Angelika re dia Iseri rẹ Jihova , ayen da vwẹ ukẹcha kẹ vwẹ vwọ nabọ riẹn Ota rẹ Ọghẹnẹ .
Ke me rhe mrẹvughe nẹ Iseri rẹ Jihova yen vuẹ ihwo efa kpahan oderhi rẹ Ọghẹnẹ rọ dia Jihova , je reyọ vwo ruiruo abavo .
( Une Rẹ Ejiro 83 : 18 ; Matiu 6 : 9 ) Mi yonori nẹ Jihova Ọghẹnẹ kẹ ihworakpọ uphẹn rẹ ayen vwọ dia otọrakpọ na bẹdẹ vwẹ iparadaisi .
Une Rẹ Ejiro 37 : 9 da ta : “ Otu re hẹrhẹ Ọrovwohwo na ke cha vwẹ otọ na reuku . ”
Ọ vwerhen ovwẹ oma mamọ nẹ uphẹn nana rhiephiyọ kẹ kohwo kohwo rọ yan nene iji rẹ Ọghẹnẹ kirobo re djere vwẹ Baibol na .
Ẹkẹvuọvo , me davwẹngba mi vwo wene akpeyeren mẹ vwo nene oborẹ Baibol na tare .
Kidie nẹ mi ru yovwin vwẹ une ẹsuọ , ọyena kọ nẹrhẹ me kparoma , ko fori nẹ mi ke yono omaevwokpotọ tavwen .
Vwọba , ọ ghwa je lọhọ kẹ vwẹ mi vwo siobọnu akpọ rẹ ọfanrhiẹn rẹ mi yerẹn jovwo - o .
Oma vwerhen ovwẹ mamọ nẹ Jihova dje ẹruọ , odirin vẹ arodọnvwẹ kẹ ihwo re davwẹngba rẹ ayen vwo ru oborẹ Baibol na yonori !
Esegbuyota nẹ Ọghẹnẹ herọ - ọ vẹ igọmẹti rẹ ihwo ri suẹn da vwẹrote kemu kemu rọhẹ ẹkuotọ na yen mi mu akpeyeren mẹ kpahen vwo nẹ ọke emọ rhi te ẹgbukpe 18 , ẹkẹvuọvo Baibol na wene akpeyeren mẹ enẹna .
Obo mi yonori si ẹnwan rẹ me rua kpahan obaro na no , ọ da nẹrhẹ akpeyeren mẹ vwotọ .
Vwẹ ukpe rẹ 1993 , mi de bromaphiyame kerẹ Oseri rẹ Jihova , ukpe rẹ 2000 me da rọnvwọn Tabitha rọ dia Oseri ro vwo oruru .
Avwanre ghwọrọ ọke vwọ chọn ihwo efa uko vwọ riẹn Baibol na .
Ihwo buebun rẹ avwanre mrẹ , ji mu akpeyeren rayen kpahen imuẹro nẹ Ọghẹnẹ herọ - ọ vẹ igọmẹti rẹ ihwo ri suẹn da vwẹrote kemu kemu rọhẹ ẹkuotọ na .
Oma vwerhen ovwẹ siẹrẹ mi de dje kẹ ayen oborẹ ayen se vwo sikẹre Jihova .
Ọke rẹsosuọ me vwọ vwomaba Iseri rẹ Jihova , ivun miovwo ọsẹ vẹ oni mẹ mamọ .
Ẹkẹvuọvo ọke vwọ yanran na , ayen da rhe mrẹvughe erhuvwu rẹ uyono - ẹra vwẹ akpeyeren mẹ .
Asaọkiephana , ayen se Baibol na , ji kpo emẹvwa rẹ Iseri rẹ Jihova , ọnana kẹ vwẹ omavwerhovwẹn .
Omavwerhovwẹn hẹ evunrẹ orọnvwe avwanre enẹna kidie avwanre davwẹngba vwọ yan nene uchebro rẹ Baibol na vwọ kẹ ihwo re rọvwọn re .
Kerẹ udje , ra vwọ yan nene uchebro rọ tare nẹ a fuevun kẹ ọrivẹ rẹ orọnvwe kpuriẹn phiyọ orọnvwe rẹ avwanre . ​ — Hibru 13 : 4 .
Oshọ rẹ akpeyeren rhe mu vwe - e , me gbe je ro ẹnwan kpahen obaro na - a .
Oma vwerhen ovwẹ me vwọ dia ẹbẹre ọvo rẹ orua rẹ akpọeje re riavwerhen rẹ ufuoma vẹ okugbe .
Ohwo ọvuọvo rho nọ ihwo ri chekọ vwevunrẹ orua na - a .
Ọyena yen obo me guọnọre dẹn .
E wene odẹ na .
VWẸROKERE ESEGBUYOTA RAYEN | SERA
SERA vrẹn mudia vwo nẹ iruo ro ruẹ , ọ da kpare opharo kpenu .
Oma vwerhen idibo na fikirẹ odjekẹ rẹ aghwanre rẹ Sera , ayen nabọ muomaphiyọ iruo ra vwọ kẹ ayen .
Sera rọ dia ọgbowian ji ru ẹkẹn ro te re .
Vwẹ ẹwẹn roro Sera rọ sa irhiabọ rọyen re rhọ .
Ọkiọvo , o muomaphiyọ iruo ro vwo ko asan re bẹre vwẹ emwa re vwo ru utughẹ rayen .
Amwa ra vwẹ ẹto rẹ ẹvwe vwo ru , re vwo ru utughẹ na vworiẹnre fikirẹ uvo rọ rhọvwọn muo vẹ osio rọ rhọ kuo vwẹ ikpe evo rhire na , ọnana nẹrhẹ Sera karophiyọ uchọke rẹ ayen vwo yeren akpọ ra vwọ kua nẹ asan kpo asan na .
Ọke na rha djẹ kpakpata , ovwọvwọn sikẹre re .
Ọ mrẹ Ebraham * ọke ro vwo vrẹn nẹ uwevwin vwẹ urhiọke , Sera tẹnrovi idjerhe rẹ Ebraham wan nẹ uwevwin , o vwo rhẹro rọyen .
Rọ vwọ kpaẹro mrẹ ọshare rọyen rọ cha vwẹ enu rẹ ugbenu , ọ da bẹrẹ ehwẹ .
Ẹgbukpe ihwe wan re , vwo nẹ ọke rẹ Ebraham vẹ orua rọyen vwọ shariẹ Urhie rẹ Yufretis vrẹ kpo Kenan .
Sera vwẹ ukẹcha kẹ ọshare rọyen vwẹ oyan rẹ ayen yan kpo asan rẹ ayen riẹnre - e na , kidie ọ riẹnre nẹ ọshare rọyen ka ẹdia ọghanghanre vwẹ ọrhuẹrẹphiyotọ rẹ Jihova ro vwo vwiẹ ọmọ re bruphiyọ kẹ vẹ ẹgborho .
Kẹ ẹbẹre vọ yen Sera kare vwẹ ọrhuẹrẹphiyotọ na ?
Ẹga yen o ruẹ , jẹ enẹna , o te ẹgbukpe 75 re .
Ọkiọvo , o se roro , ‘ Mavọ yen ive rẹ Jihova se vwo rugba , rọ vwọ dianẹ mẹvwẹ jẹ aye rẹ Ebraham ? ’
Siẹrẹ ẹwẹn de kpokpo yẹrẹ o rhe se vwo odiri - in , avwanre riẹn oboresorọ .
Ọkiọvo , avwanre ji roro nẹ ọke vọ yen ive rẹ Ọghẹnẹ che vwo rugba ?
Ọke rẹ avwanre da hẹrhẹ orugba rẹ ive ọvo rẹ avwanre vwo omavwerhovwẹn kpahen mamọ , e vwo vwo odirin dia bẹnbẹn kẹ avwanre .
Die yen avwanre se yono vwo nẹ esegbuyota rẹ aye nana rhe ?
O ji kri rẹ orua na nẹ Ijipti - i .
( Jẹnẹsis 13 : 1 - 4 ) Ayen wonri vwẹ otọ ro kpenu vwẹ ẹbẹre rẹ ọnre vanẹcha rẹ Bẹtẹl , yẹrẹ Luz kirobo rẹ ihwo rẹ Kenan se re .
Sera sa mrẹ Otọ rẹ Ive na vwo nẹ otọ ro kpenu rẹ ayen hepha na .
Ọ mrẹ ọko rẹ Kenan sansan vwẹ otọ na , otọ na ji vwo idjerhe sansan ra wan kpo avwusheri .
Vwevunrẹ erọnvwọn na eje rẹ Sera mrẹ na , o vwo ọvuọvo re se vwo dje asan ro nurhe - e .
Ur yen ọ dia ghwanre , Ur ọyen orere ọvo vwẹ Mesopotamia rọ vwẹ iroko 1,900 vwo sherabọ kẹ asan rẹ ayen hepha na .
Ọ yanjẹ ihwo rẹ orua rọyen buebun vwo vwẹ oboyin , o gbobọnyẹ akpeyeren rẹ edafe re yerẹn vwẹ orere na vẹ eki ride kugbe asan ra da shẹ erọnvwọn sansan , ọ kpairoro vrẹ uwevwin ra vwẹ iblọku bọn , ọkiọvo uwevwin na ji tobọ vwo ipọmpu re de vo ame .
Ẹkẹvuọvo , ọ da dianẹ avwanre rorori nẹ Sera tẹnrovi ẹbẹre ọnre vanẹcha kidie o roro kpahen omamọ rẹ uwevwin rọ diare vwo nẹ ọke rẹ emọ rhe , kọyen avwanre vughe aye nana rọ djoshọ rẹ Ọghẹnẹ na - a .
Vwo oniso rẹ oborẹ ẹwẹn ọfuanfuon na mu ọyinkọn Pọl vwo si ikpe 2,000 vwọ wan nu .
Rọ vwọ ta ota kpahen esegbuyota rẹ Sera vẹ Ebraham , ọ da ta : “ Ọ da ghene dia nẹ urhuru rẹ otọ rẹ ayen rare na siẹ ayen nọ , yẹ ayen mrẹ uphẹ vwo rhivwi . ”
( Hibru 11 : 8 , 11 , 15 ) Sera yẹrẹ Ebraham viẹ diekpọvwẹ fikirẹ erọnvwọn rẹ ayen yanjovwo - o .
Ọ da dianẹ ayen vwo oka rẹ iroro yena jovwo , ọkiọvo , ayen re brorhiẹn rẹ ayen vwo rhivwin kpo .
Mane uphẹn rẹ Jihova vwọ kẹ ayen na , ra va ayen obọ .
Mane jẹ ayen chọrọ ihworakpọ ẹro re , ukperẹ ayen vwọ dia omamọ rẹ udje rẹ esegbuyota ro djobọte oduduru rẹ ihwo .
Ukpe ro vwo nẹ obuko , Sera da tẹnrovi obaro na .
O de bicha ọshare rọyen vwẹ oyan na , ọ vwẹ ukẹcha kẹ vwọ ghwiẹ utughẹ rayen nu , vwẹrote eranvwe na , je rhoma rhuẹrẹ utughẹ na phiyọ ọke rẹ ayen de te asan ọfa .
Sera ji chirakon rẹ ebẹnbẹn vẹ ewene efa .
Jihova da rhoma kanrunumu ive rọyen vwọ kẹ Ebraham , jẹ e ji djunute Sera - a ! ​ — Jẹnẹsis 13 : 14 - 17 ; 15 : 5 - 7 .
Ukuotọ rọyen , Sera de brorhiẹn rọ vwọ vuẹ Ebraham kpahen iroroẹjẹ ro vwo vwẹ ẹwẹn ọkiọvo rhire na .
Ọ da ta : “ Gbe no , Ọrovwohwo kanro ovwẹ o gbi ju vwe vwiẹ ọmọ - ọ . ”
Ọ da vuẹ ọshare rọyen nẹ o nene Hagar rọ dia ọviẹn rọyen vwerhẹn rere o se vwo vwiẹ ọmọ kẹ .
Wọ sa vwẹ ẹro roro obo rọ da Sera te rọ vwọ vuẹ ọshare rọyen ota nana ?
Oyare nana se gbe avwanre unu nonẹna , ẹkẹvuọvo , ọyen obo ra mrẹ phẹre phẹre vwẹ ọke yena rẹ ọshare vwọ rọvwọn aye rivẹ , yẹrẹ vwo ọsen rere o se vwo vwiẹ ọmọ .
* Sera rorori nẹ vwẹ idjerhe nana yen ive rẹ Ọghẹnẹ rọ vwọ womarẹ Ebraham vwo vwo ẹgborho na che vwo rugba ?
Obo rọ wanre eje , Sera muegbe ro vwo gbobọnyẹ ọdavwẹ rọyen .
Die yen Ebraham ru kpahen oyare nana ?
Baibol na tare nẹ , o “ de nyo ota ri [ Sera ] na . ” ​ — Jẹnẹsis 16 : 1 - 3 .
Iyẹnrẹn na tare nẹ Jihova yen mu Sera vwọ yare oyare na ?
Ẹjo .
Ukperẹ ọtiọyen , oyare rọyen dje oka rẹ ẹwẹn ro rhe re .
O rorori nẹ Ọghẹnẹ yen so ebẹnbẹn rọyen , ọtiọyena , o rhe vwo obo ro se ru kpahọ - ọn .
Iroroẹjẹ rẹ Sera na cha so emiavwe vẹ okpetu kẹ .
Dedena , oyare rọyen na djerephia nẹ Sera dia ohwo ro roro kpahan ọdavwẹ rọyen ọvo - o .
Vwevunrẹ akpọ rẹ ihwo da vwẹ ọdavwẹ rayen vwọ kobaro na , uvi rẹ uruemu rẹ Sera djephia na gbe ohwo unu ?
Avwanre de vwo owenvwe ra vwọ vwẹ ọhọre rẹ Ọghẹnẹ kobaro , kọyen avwanre vwẹrokere esegbuyota rẹ Sera .
O kriri - i , Hagar da mrẹvun kẹ Ebraham .
Ọkiọvo , kidie nẹ o roro nẹ evun rọ mrẹre na nẹrhẹ ọ ghanre vwẹ ẹro rẹ Ebraham , ọtiọyena , ko ni Sera saka .
Ọnana da Sera mamọ !
Vẹ ogangan rẹ Ebraham vwọ kẹ Sera kugbe ukẹcha rẹ Jihova , ọ da ghwọ ku Hagar .
Hagar de vwiẹ ọmọshare re se Ishmẹl . Ikpe buebun je wanre .
( Jẹnẹsis 16 : 4 - 9 , 16 ) Ọke rẹ iyẹnrẹn na vwọ rhoma djunute ovuẹ ro nẹ obo rẹ Jihova rhe , jẹ Sera te ẹgbukpe 89 re , ọshare rọyen ke ra hẹ ẹgbukpe 99 .
Ovuẹ rẹ omavwerhovwẹn yen ayen vwọphia !
Abọ ọfa , Jihova de ve kẹ ugbeyan rọyen Ebraham nẹ o che ru emọ rọyen bun .
Ọghẹnẹ ji wene odẹ rẹ ọshare na .
Rhi te ọke nana , Ebram yen odẹ rọyen .
Ọghẹnẹ de wene odẹ rọyen kpo Ebraham ro mudiaphiyọ “ Ọsẹ rẹ Ihwo Buebun . ”
Enẹna , Ọghẹnẹ de rhi dje asan rẹ Sera kare vwevunrẹ obo re phia na .
O wene odẹ rọyen vwo nẹ Serai ro se mudiaphiyọ “ Ẹghwọ , ” kpo Sera , rọ dia odẹ rẹ avwanre ejobi riẹnrẹ phiyọ .
Die yen Sera mudiaphiyọ ?
“ Oni rẹ Ivie ” !
Jihova dje oboresorọ ọ vwọ reyọ odẹ nana vwo se aye nana : “ Ke me nẹ ẹrhovwo kẹ , ọ rọ marho ke me kẹ ọmọ vwiẹ kẹ wẹ ; ki mi bruphihọ kẹ , kọ dia oni rẹ ẹgborho buebu ; ivie rẹ ihwo ki nẹ agada rọye rhe . ” ​ — Jẹnẹsis 17 : 5 , 15 , 16 .
Ọphọ rẹ Jihova rere kpahen ọmọ rọ cha hwarhiẹ ebruphiyọ rhe ẹgborho ejobi che rugba womarẹ ọmọ rẹ Sera .
Odẹ rẹ Ọghẹnẹ tare nẹ e se ọmọ na yen Aizik ro mudiaphiyọ “ Ehwẹ . ”
Ebraham vwo tu riẹn kpahen ọhọre rẹ Jihova ro vwo bruphiyọ kẹ Sera vẹ ọmọ robọ rọyen , o “ de gbe opharo otọ ọ da hwẹ . ”
( Jẹnẹsis 17 : 17 ) Oma vwerhenrọ mamọ .
( Rom 4 : 19 , 20 ) Kẹ Sera vwo ?
Ọmọke vwọ wan nu , eshare erha re dia erhorha de bru Ebraham rhe vwẹ utughẹ rọyen .
Dede nẹ uvo na rhọnvwan , aye gbe ọshare nana re kpakore na de brokpakpa re dede erhorha na .
Ebraham da ta kẹ Sera : “ Chere emu kpata kpata kẹ ihwo erha , omamọ rẹ emu , gbe , re wọ kaka ikara . ”
Vwẹ ọke rayen , e vwo dede erhorha ọyen ovwian ọgangan .
Ebraham yanjẹ ovwian na ejobi vwo kẹ aye rọye - en , o de brokpakpa re hwe upene rẹ erhuẹn , o de muegbe rẹ emu vẹ udi .
( Jẹnẹsis 18 : 1 - 8 ) Ebraham riẹnre nẹ “ eshare ” na emekashe - e !
Ọkiọvo , obo re phiare na yen ọyinkọn Pọl vwo vwẹ ẹwẹn ọke ro vwo si : “ E jẹn erhorha ẹghọ chọrọ ovwan ẹro - o , kidie ọtiọye na evo vwọ vwẹ emakashe roro erhorha ghẹre . ”
( Hibru 13 : 2 ) Wọ sa vwẹrokere uvi rẹ udje ra vwọ ghọ erhorha rẹ Ebraham vẹ Sera djephia ?
Sera vwo uruemu ra vwọ ghọ erhorha
Ọke rẹ ọvo usun rẹ emekashe na vwọ rhoma vwariẹn ive rẹ Ọghẹnẹ kpahen ọmọ rẹ Sera ke vwiẹ na , jẹ Sera kerhọ rẹ ota rayen na vwẹ utughẹ .
Vwọ kẹ Sera , ota na họhọ obo re cha sa phia - a , ọ da hwẹ phiyọ evun , ọ da ta : “ Ọke nana me vwọ ghwo nure na , ekpuyovwi rẹ ọshare me je ghwo , kẹ ọke na a ke mrẹ avwerhe ọfa ? ”
Amakashe na da kpọ iroro rẹ Sera vi vẹ onọ ri phiọngun nana : “ O vwo emuọvo rọ bẹn kẹ Ọrovwohwo ? ”
Oshọ mu Sera , ọ da chochọn rẹ oma rọyen .
Ọ da ta : “ Me hwẹre - e . ”
Amakashe na da vuẹ : “ Ẹjo , ẹkẹvuọvo wọ ghine hwẹ . ”
Obo re phia kẹ Sera na sa phia kẹ kohwo kohwo . ​ — Jẹnẹsis 18 : 9 - 15 .
Kidie nẹ Sera hwẹre na , ọyena ko mudiaphiyọ nẹ o vwo esegbuyota - a ?
Ẹjo kakaka !
Baibol na da ta : “ Vwẹ esegbuyota ọye Sera rhi vwo vwo ogangan rọ vwọ mrevun , vwẹ ọke ro vwo bru afe nure , fikiridie o se ohwo ro ve ive na gbuyota . ”
( Hibru 11 : 11 ) Sera riẹn Jihova , ọ riẹnre nẹ Ọghẹnẹ se ru ive rọyen ejobi gba .
Avwanre eje yen guọnọ oka rẹ esegbuyota tiọyena .
Ofori a vwọ riẹn Ọghẹnẹ rẹ Baibol na kpobarophiyọ .
E vwo ruẹ ọyena ye , ka cha mrẹvughe oboresorọ Sera vwo vwo esegbuyota kpahen Ọghẹnẹ .
Jihova ghene fuevun , o che ru ive rọyen ejobi gba , ọke evo dede , o se ru ive rọyen gba vwẹ idjerhe re rhẹro rọye - en te ẹdia ro de fovwon avwanre phiyọ ehwẹ !
Jihova hwosa kẹ Sera fikirẹ esegbuyota rọyen
Sera vwo te ẹgbukpe 90 , ọ da rhe riavwerhen rẹ obo ro rhẹro rọyen rhabae .
O de vwiẹ ọmọshare vwọ kẹ ọshare rọyen rọhẹ ẹgbukpe ujorin asaọkiephana !
Ebraham de se ọmọ na Aizik yẹrẹ “ Ehwẹ ” kirobo rẹ Ọghẹnẹ vuẹ rẹ .
A sa vwẹ ẹwẹn roro oborẹ Sera bẹrẹ ehwẹ wan rọ vwọ ta : “ Ọghẹnẹ ma ehwẹ kẹ vwẹ ; kohwo kohwo ro nyori ejobi kọ cha hwẹ vwẹ . ”
( Jẹnẹsis 21 : 6 ) Omuẹro nẹ okẹ rẹ igbevwunu nana ro nẹ obọ rẹ Jihova rhe na kẹ Sera omavwerhovwẹn bẹsiẹ ro vwo ghwu .
Ẹkẹvuọvo , o ji vwo oghwa ro nenire .
Ọke rẹ Aizik vwo te ẹgbukpe iyorin , orua rọyen de ru orẹ ra vwọ djẹ evie .
Ẹkẹvuọvo , erọnvwọn eje shephiyọ - ọ .
Baibol na da tanẹ Sera kọ “ mrẹ ” uruemu ọvo ro ghwe shephiyọ - ọ .
Ọmọshare rẹ Hagar re se Ishmẹl rọhẹ ẹgbukpe 19 , kọ vwẹ Aizik jehwẹ kọke kọke .
Ehwẹjẹ nana dia eha ghevweghe - e .
Ukuko na , ẹwẹn ọfuanfon na mu ọyinkọn Pọl vwo se uruemu rẹ Ishmẹl na omukpahen .
Sera mrẹvughe nẹ omukpahen rẹ Ishmẹl na kpokpo ọmọ rọyen .
Sera riẹnre nẹ , vwọ vrẹ nẹ Aizik ọmọ rọyen , Aizik ji vwo ẹdia kiriguo vwẹ eruo phia rẹ ọhọre rẹ Ọghẹnẹ .
Ọtiọyena , ko fiudugberi ta ota kẹ Ebraham .
Ọ da vuẹ Ebraham nẹ ọ djẹ Hagar vẹ Ishmẹl nẹ uwevwin na . ​ — Jẹnẹsis 21 : 8 - 10 ; Galesha 4 : 22 , 23 , 29 .
Die yen Ebraham ruru ?
Baibol na da ta : “ Emu nana de tun Ebraham oma vwi fiki rẹ ọmọ rọye . ”
O vwo ẹguọnọ rẹ Ishmẹl mamọ , ọyena ọvo kọyen roro kpahan vwẹ ota nana rọhẹ otọ na .
Ẹkẹvuọvo , Jihova nabọ riẹn obo re phia na , ọtiọyena o de duvwunu phiyọ ota na .
Baibol na da ta : “ Wo jẹn ọnana tun we oma vwi fiki rẹ ọmọ na vẹ aye na rẹ ọviẹn na - a ; obo ri Sera ta kẹ wẹ ejobi , ru kirobo rọ tare kidie oma rẹ Aizik ọye uvwiẹ wẹn de che vwo odẹ . ”
Jihova vwẹ imuẹro rẹ ẹroevwote rẹ Hagar vẹ ọmọ rọyen kẹ Ebraham .

Ebraham de ru oborẹ Jihova tare . ​ — Jẹnẹsis 21 : 11 - 14 .
Sera ghini uvi rẹ aye vwọ kẹ Ebraham .
O rhurhẹro vuẹ Ebraham uyota .
Ọke rọ vwọ mrẹ ebẹnbẹn ro djobọte orua rayen enẹna , ro ji che djobọte orua na vwẹ obaro na , ọ da vuẹ ọshare rọyen kpahọn .
Dede nẹ o rhurhẹro vuẹ ọshare rọyen uyota , ọ dia ọyen o vwo jẹ ọghọ emuo kẹ ọshare na - a .
Vwọrẹ uyota , ọyinkọn Pita rọ dia ohwo rọ je rọvwọn , ta ota kpahen Sera nẹ omamọ rẹ udje rẹ aye uwevwin ro muọghọ kẹ ọshare rọyen .
( 1 Kọrẹnt 9 : 5 ; 1 Pita 3 : 5 , 6 ) Vwọrẹ uyota , ọ da dianẹ Sera rhurhu unu jovwo , a rha sa tanẹ o muọghọ kẹ Ebrahamu - u , kidie oborẹ Ishmẹl ra so kẹ orua na ra rho mamọ .
Vwọrẹ ẹguọnọ , Sera ta obo ro fori nẹ ọ ta .
Buebun rẹ eya re rọvwọnre vwẹ ẹro ọghanghanre vwọ nẹ udje rẹ Sera .
Ayen yono obo re rhurhẹro ta uyota , je ta ota vẹ ọghọ kẹ eshare rayen vwo nẹ udje rẹ Sera .
Eya evo sa ta , mane kẹ Jihova se duvwunu phiyọ ota re me vuẹ ọshare mẹ kirobo ro ru kẹ Sera .
Dedena , ayen yono vwo nẹ udje rẹ esegbuyota , ẹguọnọ kugbe erhiorin rẹ Sera .
Jihova se Sera “ Oni rẹ Ivie , ” ẹkẹvuọvo , Sera rhẹro rọyen nẹ e no kerẹ oni rẹ ivie - e
Dede nẹ Jihova komobọ yen se Sera “ Oni rẹ Ivie , ” jẹ Sera rhẹro rọyen nẹ e no kerẹ oni rẹ ivie - e .
Kọyensorọ ro vwo ghwu ọke rọ vwọ hẹ ẹgbukpe 127 , Ebraham “ de vweri Sera ọ da viẹ kẹ . ”
* ( Jẹnẹsis 23 : 1 , 2 ) Ọ da rọ mamọ nẹ aye rọyen rọ dia “ Oni rẹ Ivie ” na ghwuru .
Imuẹro herọ nẹ ughwu rẹ Sera je da Jihova , nẹ o vwo owenvwe rọ vwọ rhọvwọn nushi rhe iparadaisi vwẹ otọrakpọ na .
Akpọ rẹ omavwerhovwẹn rẹ bẹdẹ hẹrhẹ Sera vẹ kohwo kohwo rọ vwẹrokere esegbuyota rọyen . ​ — Jọn 5 : 28 , 29 .
Ebram vẹ Serai yen odẹ rayen jovwo tavwen Ọghẹnẹ ki mu odẹ ọfa kẹ ayen , ẹkẹvuọvo , rere ọ vwọ lọhọ kẹ ihwo eje , avwanre cha reyọ odẹ ra ma riẹn ayen phiyọ vwo ruiruo .
Jihova vwẹ uphẹn kẹ uruemu ra vwọ rọvwọn vrẹ aye ọvo yẹrẹ a vwọ jẹ ọsen vwẹ ọke rẹ awanre , ẹkẹvuọvo , ukuko na , ọ da vwẹ ẹgba kẹ Jesu Kristi rọ vwọ vwẹ ọrhuẹrẹphiyotọ ra vwọ rọvwọn ohwo ọvo rọ tọnphiyọ vwẹ Idẹn rhoma mu . ​ — Jẹnẹsis 2 : 24 ; Matiu 19 : 3 - 9 .
Sera yen aye vuọvo re djunute ikpe rọyen ọke ro vwo ghwu vwẹ Baibol na .
A cha guọghọ ekuakua rẹ ofovwin ejobi
Die wọ cha ta ?
E
Ẹjo
Ọkiọvo
Oborẹ Baibol na tare
Vwẹ otọ rẹ usuon rẹ Jesu , ufuoma che bu “ bẹsiẹ rẹ emeranvwe na vwo no fue ” ​ — kọyen bẹdẹ . ​ — Une Rẹ Ejiro 72 : 7 .
Die ọfa yen Baibol na se yono avwanre ?
E che si ihwo umwemwu nẹ akpọ na , rere ihwo ri ruẹ erhuvwu sa vwọ gọlọ “ vwẹ evun rẹ oyovwe rode . ” ​ — Une Rẹ Ejiro 37 : 10 , 11 .
Ọghẹnẹ cha vwẹ ofovwin te oba . ​ — Une Rẹ Ejiro 46 : 8 , 9 .
Ihwo evo vwo imuẹro nẹ . . . e che se vwo uvi rẹ ufuoma - a kidie ojaẹriọ vẹ oshenyẹ vọn akpọ na .
Die wo rorori ?
Oborẹ Baibol na tare
Tobọ vwẹ enẹna , ihwo ri sikẹre Ọghẹnẹ se vwo “ ufuoma rẹ Ọghẹnẹ ro nọ ẹruọ ejobi . ” ​ — Filipae 4 : 6 , 7 .
Die ọfa yen Baibol na se yono avwanre ?
Ọghẹnẹ veri nẹ o che si ojaẹriọ vẹ oshenyẹ nẹ akpọ na , ko che ru “ emu na ejobi ọkpokpọ . ” ​ — Ẹvwọphia 21 : 4 , 5 .
Avwanre se vwo ufuoma siẹrẹ avwanre de vwo “ ọdavwẹ rẹ Ota rẹ Ọghẹnẹ . ” ​ — Matiu 5 : 3 , NW .
Wọ da guọnọ evuẹ efa , ni uyovwinrota 3 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre
Ọ je herọ vwẹ www.jw.org / urh
Ofori nẹ A Vwomaba Ẹga Ọvo ?
( Ni IYONO RẸ BAIBOL > ẸKPAHỌNPHIYỌ RẸ ENỌ RẸ BAIBOL NA )
© 2017 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba ta ota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IMAGAZINI NANA , re se Uwevwin Orhẹrẹ na , titi Jihova Ọghẹnẹ , rọ dia Osun rẹ odjuvwu vẹ akpọ .
O bru ihwo uche womarẹ iyẹnrẹn esiri rẹ Uvie rẹ Ọghẹnẹ ro che si imwemwu eje no kẹrẹkpẹ , o mi rhe ru akpọ na phiyọ iparadaisi .
O jiro nẹ e vwo esegbuyota kpahen Jesu Kristi , ro ghwuru rere avwanre se vwo vwo arhọ rẹ bẹdẹ , ro ji suẹn asaọkiephana kerẹ Ovie rẹ Uvie Ọghẹnẹ .
Rhavwẹn 1879 , ọyen a vwọ teyen imagazini nana cha re , o titi usuon rẹ akpọ nana - a .
E mu eta rehẹ evun rọyen ejobi kpahen Baibol na .
Iyovwinreta
3 “ Ọyen Okẹ ro Me Yovwin ra kẹ Vwẹ Re ”
4 Ihwo Guọnọ Okẹ ro Me Yovwin
6 Die Yen Okẹ ro Me Yovwin Kparobọ ?
8 OKA RẸ OHWO VỌ YEN JESU GHENE HEPHA ?
10 VWẸ ẸRO ABAVO VWO NI ECHOBỌ
12 BAIBOL NA ​ — DIESORỌ EFANFAN BUEBUN VWỌ HERỌ ?
15 IHWO RI SE ẸBE RẸ AVWANRE NỌRE . . .
Ofori nẹ Inenikristi Ru Ikrismasi ?
16 DIE YEN BAIBOL NA TARE ?
Ono yen ọkokẹ rọ ma rho vwẹ akpọ vẹ odjuvwu ?
“ Kemu kemu esiri na ejobi obo odjuvwu i nẹ cha , nẹ obo rẹ Ọsẹ rẹ urhukpe na rhe . ” ​ — Jems 1 : 17 .
Uwevwin Orhẹrẹ nana vwẹ ukẹcha kẹ avwanre vwo vwo ọdavwaro kpahen okẹ ro me yovwin rẹ Ọghẹnẹ vwọ kẹ avwanre .
UYOVWINROTA RẸ ỌBE NA | DIE YEN OKẸ RO ME YOVWIN KPAROBỌ ?
Ọyena yen ota rẹ ọmọtẹ ọvo rọhẹ ẹgbukpe 13 tare ọke ra vwọ vwẹ ọmọ rẹ eranko vwo ru ẹse kẹ .
Aye ọvo rọ dia ọneki tare nẹ ikọmputa rẹ ọsẹ rọyen vwo ru ẹse kẹ ọke rọ vwọ hẹ isikuru yen okẹ ro wene akpeyeren rọyen .
Ọshare ọvo rọ ghwa rọnvwọn nu tare nẹ ikadi rẹ aye rọyen vwẹ obọ ru , rọ vwọ kẹ ọke rẹ ayen vwo ru ẹkarophiyọ rẹsosuọ rẹ orọnvwe rayen yen okẹ ro me yovwin kparobọ ra kẹ rẹ re .
Kukpe kukpe yen ihwo ghwọrọ ọke vwọ hiẹ guọnọ okẹ “ ro me yovwin ” rẹ ayen cha vwọ kẹ ohwo rẹ orua yẹrẹ ugbeyan vwẹ ọke rẹ irueru rẹ oghẹresan .
Ihwo buebun guọnọ nyo eta kerẹ e rẹ ihwo tare vwẹ ẹkorota rẹsosuọ na mie ihwo rẹ ayen kẹre okẹ .
Kẹ owẹ vwo ?
Wọ guọnọ kẹ okẹ yẹrẹ reyọ okẹ rọ kẹ ohwo omavwerhovwẹn ?
Okẹ tiọyena ghene vwerhoma mamọ , ọ dia fikirẹ obo ro ru kẹ ohwo ra kẹre ọke na ọvo - o , ẹkẹvuọvo ji te omavwerhovwẹn ro rhe ọkokẹ na .
Ọyena uyota dẹn , kidie Baibol na tare nẹ : “ Ẹrhovwo herọ kẹ ọkokẹ nọ ohwo ra kẹ . ”
( Iruo Rẹ Iyinkọn Na 20 : 35 ) Vwọrẹ uyota , omavwerhovwẹn ro rhe ọkokẹ sa ganphiyọ siẹrẹ ohwo ra kẹre okẹ na da vwẹ ẹro ọghanghanre vwo no .
Ọtiọyena mavọ yen wọ sa vwọ nẹrhẹ okẹ ru wọ kẹ ohwo so omavwerhovwẹn kẹ wẹ vẹ ohwo ru vwọ vwerọ kẹ ?
Ọ da rha dianẹ wọ sa kẹ okẹ “ ro me yovwi - in ” vwo , die wo se ru rere okẹ wẹn na vwọ so omavwerhovwẹn kẹ ohwo ru wọ vwerọ kẹ ?
UYOVWINROTA RẸ ỌBE NA | DIE YEN OKẸ RO ME YOVWIN KPAROBỌ ?
Owian ra vwọ riẹn okẹ rọ cha nẹrhẹ oma vwerhen ohwo ra vwerọ kẹ ghwa lọhọ - ọ .
Kidie ẹro rẹ ohwo na vwo ni okẹ na yen cha nẹrhẹ a riẹn ọghanrovwẹ rọyen .
Okẹ rẹ ohwo ọvo niri ghanghanre se jẹ ọtiọyen ẹdia kẹ ohwo ọfa .
Kerẹ udje , eghene se roro nẹ a da vwẹ ifonu kpokpọ ro she rhe vwo ru ẹse kẹ , ọyena yen ọke ro me yovwin .
Ẹkẹvuọvo ohwo rọ ghwanre se ni uku rẹ orua ra ghare kẹ ghanghanre nọ ifonu .
Vwẹ asan evo , igho yen okẹ ro me yovwin ra vwọ kẹ ohwo , kidie ọ nẹrhẹ ohwo ra kẹre okẹ na sa dẹ kemu kemu ro je re .
Dede nẹ egbabọse herọ , ihwo je davwẹngba vwọ guọnọ okẹ ro me yovwin rẹ ayen cha vwọ kẹ ohwo rọ pha ghanghanre kẹ ayen .
Dede nẹ ọ dia ọkieje yen a sa vwọ riẹn okẹ rẹ ohwo guọnọre - e , jẹ a da kọn erọnvwọn evo phiyọ ẹwẹn , e sa vwẹ ukẹcha kẹ ohwo .
Je roro kpahen erọnvwọn ẹne re sa nẹrhẹ oma vwerhen ohwo ra kẹre okẹ .
Ọdavwẹ rẹ ohwo na .
Ọshare ọvo rọ dia Belfast vwẹ Northern Ireland tare nẹ idjighere re vwo ru ẹse kẹ ọke rọ vwọ hẹ ẹgbukpe 10 yẹrẹ 11 yen ma ghanre kẹ .
Diesorọ ?
Ọ da ta : “ Kidie idjighere na ghini ọdavwẹ mẹ . ”
Ota rẹ ọshare na djerephia nẹ ọdavwẹ rẹ ohwo yen cha nẹrhẹ okẹ ghanre kẹ yẹrẹ o jẹ ọtiọyen ẹdia .
Ọtiọyena , gba nabọ roro kpahen ohwo ru wọ guọnọ ru ẹse kẹ na .
Davwẹngba vwọ riẹn ọdavwẹ rọyen , kidie o che djobọte ẹro ro vwo ni obo wo vwo ru ẹse kẹ .
Kerẹ udje , esẹ vẹ ini ride vwo ọdavwẹ rẹ ayen vwọ ghwọrọ ọke kugbe vẹ orua rayen .
Ayen se vwo ọdavwẹ rẹ ayen vwọ mrẹ emọ vẹ ivwrọmọ rayen kọke kọke .
E vwo mu ayen nene oma kpo akpọẹriọ sa dia okẹ ro me yovwin kẹ ayen .
Orọnvwọn ọvo rọ sa vwẹ ukẹcha kẹ wẹ vwọ riẹn ọdavwẹ rẹ ohwo yen a vwọ nabọ kerhọ .
Baibol na tare : “ E ji kohwo kohwo fobọ nyo ẹme , ọ fobọ , kpahe ota - a . ”
( Jems 1 : 19 ) Wẹ vẹ ihwo rẹ orua wẹn de gbikun kọke kọke , nabọ kerhọ kẹ ayen rere wọ vwọ riẹn obo ri je ayen vẹ obo ri je aye - en .
Ọke yena re , ku wọ sa riẹn okẹ rọ cha nẹrhẹ oma vwerhen ayen .
Oborẹ ohwo na gbene guọnọ .
Ohwo sa vwẹ ẹro ọghanghanre vwo ni okẹ rọ tobọ havwẹn mamọ , siẹrẹ okẹ na da dia obo rọ ghene guọnọ .
Ẹkẹvuọvo mavọ wọ sa vwọ riẹn oborẹ ohwo ọfa ghene guọnọ ?
Wo se roro nẹ idjerhe rọ ma lọhọ ra vwọ riẹn yen a vwọ nọ ohwo na obo rọ ghene guọnọ .
Ẹkẹvuọvo , ekokẹ buebun guọnọ ru ọyena - a , kidie ayen guọnọre nẹ okẹ rayen na gbe ohwo rẹ ayen cha vwọ kẹ unu .
Vwọba , ihwo ghene sa ta ota kpahen obo ri jẹ ayen vẹ obo ri je aye - en , jẹ vwẹ ọke buebun , ayen rhọvwan ta ota kpahan oborẹ ayen ghene guọnọ - ọ .
Ọtiọyena , gbẹrophiotọ rere wo vwo oniso ẹdia rẹ ohwo na hepha .
Ohwo na eghene , omiragua , ọ rọvwọnre gbanẹ ọ je rọvwọ - ọn , ọ fan orọnvwe re , ayeuku , o ruiruo gbanẹ o wontọ nẹ iruo re ?
Davwẹngba wo roro kpahen oka rẹ okẹ rẹ ohwo na ghene guọnọ dẹn .
Rere wọ sa vwọ riẹn oborẹ ohwo rẹ wọ guọnọ ru ẹse kẹ ghene guọnọ , nọ ihwo efa re ka dia ẹdia rẹ ohwo na jovwo enọ .
Ayen sa vuẹ wẹ obo re sa dia ọdavwẹ roghẹresan rẹ ohwo na , rẹ ihwo efa ghwa riẹn kpahe - en .
Womarẹ ukẹcha tiọyena , ku wọ sa vwẹ okẹ rẹ ohwo na ghene guọnọ vwọ kẹ , rẹ ihwo efa ghwe roro kpahe - en .
Ọke wọ vwọ kẹ okẹ na .
Baibol na da ta : “ Ubiota rọ shamu mavọ oyovwi te ! ”
( Isẹ 15 : 23 ) Baibol na djerephia nẹ ota ro shamu pha ghanghanre mamọ .
Eriyin uruemu rẹ avwanre je hepha .
Kirobo rẹ ota ro shamu vwerhen enyo ye , erinyin okẹ ro fo aruọke ji se toroba omavwerhovwẹn rẹ ohwo ra vwerọ kẹ .
Ugbeyan wẹn guọnọ rọnvwọn .
Eghene guọnọ wontọ nẹ isikuru .
Ohwo rọ rọvwọnre rẹ aye rọyen guọnọ vwiẹ .
Enana evo usun rẹ ọke ra sa vwọ kẹ ihwo okẹ .
Ihwo evo siẹ ọke roghẹresan tiọyena rẹ ayen sa vwọ kẹ okẹ phiyotọ vwevunrẹ ukpe na .
Ọnana kọ nẹrhẹ ayen se roro kpahen okẹ ro che me yovwin vwọ kẹ irueru ọvuọvo .
*
Vwọrẹ uyota , ọ dia ọke rẹ irueru oghẹresan ọvo yen ofori nẹ wọ vwọ kẹ okẹ - ẹ .
Wọ sa kẹ okẹ vwẹ ọke ro je we .
Ẹkẹvuọvo ofori nẹ wo nomaso .
Kerẹ udje , ọ da dianẹ ọshare guọnọ kẹ aye okẹ , jẹ o vwo emu vuọvo rọ sorọ - ọ , aye na se roro nẹ ọshare na vwọ ẹwẹn kpahọn .
Ọshare na rhe vwo ẹwẹn tiọye - en , aye na se vwo ẹruọ rẹ okẹ tiọyena chọ , ebẹnbẹn ji se norhe .
Ọnana cha nẹrhẹ e roro kpahen ẹkpo ọfa rọ pha ghanghanre , ọyen ẹwẹn ro rhe ọkokẹ na .
Ẹwẹn ro rhe ọkokẹ na .
Kerẹ udje re ghwe dje na , ofori e vwo roro kpahen ẹwẹn ro se rhe ohwo ra kẹre okẹ na kpahen obo ra vwọ kẹ na .
O ji fo ọkokẹ na vwọ fuẹnrẹn ẹwẹn ro muro vwọ kẹ ọke na .
Dede nẹ ihwo buebun cha ta nẹ omamọ iroro yen mu ayen vwọ kẹ okẹ , ihwo beubun kẹ okẹ vwevunrẹ ukpe na , kidie a gba ayen vwo ruo .
Efa kẹ okẹ vẹ ẹwẹn nẹ a cha hwosa kẹ ayen rhivwin .
Die wo se ru wọ vwọ mrẹvughe nẹ omamọ rẹ ẹwẹn yen mu we vwo kẹ okẹ wẹn ?
Baibol na da ta : “ Kemu kemu ru we ruẹ ejobi we ru ayen vwẹ ẹguọnọ . ”
( 1 Kọrẹnt 16 : 14 ) Ọ da dianẹ ẹguọnọ vẹ ọdavwẹ ru wo vwo kpahen ohwo yen mu we vwọ kẹ okẹ , okẹ wẹn na kọ sa kẹ ohwo ru wọ vwerọ kẹ na aghọghọ , ku wọ je cha mrẹ aghọghọ rode ro rhe ọkokẹ .
Wọ da kẹ okẹ ro nẹ otọ rẹ ẹwẹn rhe , ọ cha nẹrhẹ oma vwerhen Ọsẹ rẹ avwanre rọhẹ obodjuvwun .
Ọyinkọn Pọl jiri iniọvo rẹ Kọrẹnt vwẹ ọke awanre ọke rẹ ayen vwo ru itetoro vwo bicha Inenikristi rehẹ Juda .
Pọl da vuẹ ayen : “ Ọghẹnẹ guọnọ okẹ rẹ ivun avwerhe . ” ​ — 2 Kọrẹnt 9 : 7 .
Wọ da nabọ roro kpahen ẹkpo sansan re djunute na , e sa nẹrhẹ wọ kẹ okẹ rọ cha kẹ ihwo efa aghọghọ .
A mrẹ ẹkpo nana re djenute na vẹ efa vwevunrẹ ọrhuẹrẹphiyotọ rẹ Ọghẹnẹ ru kẹ ihworakpọ rọ vwọ kẹ ayen okẹ ro me yovwin .
Wọ da guọnọ riẹn kpahen okẹ rode nana , gbe se uyovwinrota rọ vwọ kpahen ọnana .
Ihwo buebun kẹ okẹ rẹ orẹ rẹ ẹdevwiẹ yẹrẹ orẹ rẹ ẹdẹ - uronvwoma efa .
Ẹkẹvuọvo buebun rẹ erẹ nana churobọ si irueru re vwọso oborẹ Baibol na yonori ọke buebun .
Ni uyovwinrota na “ Ihwo ri se Ẹbe rẹ Avwanre Nọre ​ — Ofori nẹ Inenikristi Ru Ikrismasi ? ”
vwẹ imagazini nana .
Okẹ rẹ ọtanhirhe na , ro rhie uphẹn rẹ arhọ rẹ bẹdẹ phiyọ yen okẹ rọ ma rho kparobọ
UYOVWINROTA RẸ ỌBE NA | DIE YEN OKẸ RO ME YOVWIN KPAROBỌ ?
“ Kemu kemu esiri na ejobi obo odjuvwu i nẹ cha , nẹ obọ rẹ ọsẹ rẹ urhukpe na rhe . ”
( Jems 1 : 17 ) Etiyin rẹ Baibol na ta ota kpahen ẹse rẹ ghwologhwolo rẹ Ọsẹ rẹ avwanre rọhẹ obodjuvwun Jihova Ọghẹnẹ .
Dedena , vwẹ usun rẹ okẹ buebun rẹ Jihova vwọ kẹ avwanre na , o vwo ọvo rọ ma rho kparobọ .
Ọyen ọvọ ?
Eta rẹ Jesu ra riẹnre mamọ , re si phiyọ Jọn 3 : 16 da ta : “ Ọghẹnẹ guọnọ akpọ na ọ da vwẹ Ọmọ ọvuọvo rọye na kẹ , rere ohwo kohwo ro sere gbuyota vwo jẹ ghwọrọ ẹkẹvuọvo ko vwo arhọ ri bẹdẹ . ”
Okẹ rẹ Ọmọ vuọvo rẹ Ọghẹnẹ na yen okẹ rọ ma rho kparobọ ra vwọ kẹ avwanre ihworakpọ , kidie womarẹ okẹ na yen avwanre se vwo vwo obọesiono vwo nẹ umwemwu , ọghwo kugbe ughwu .
( Une Rẹ Ejiro 51 : 5 ; Jọn 8 : 34 ) O vwo oborẹ avwanre davwẹngba te - e , avwanre cha sa tan oma rẹ avwanre vwo nẹ umwemwu vẹ ughwu - u .
Ẹkẹvuọvo , fikirẹ ẹguọnọ rọyen , Ọghẹnẹ da kẹ avwanre oborẹ avwanre ghene guọnọ .
Kidie nẹ o ji Ọmọ rọyen vuọvo Jesu Kristi rhe tan avwanre hirhe , Jihova da kẹ ihworakpọ re kerhọ rọyen uphẹn rẹ ayen vwo vwo iphiẹrophiyọ rẹ arhọ rẹ bẹdẹ .
Ẹkẹvuọvo , die yen ọtanhirhe na dẹn ?
Diesorọ a vwọ guọnọ ?
Mavọ yen a sa vwọ mrẹ erere norhe ?
Ọtanhirhe ọyen osa ra hware vwọ dẹ obo ri ghwru va ohwo abọ yẹrẹ e vwo siobọnu ohwo re mu phiyọ uwondi .
Baibol na tare nẹ a ma ọsẹ vẹ oni avwanre rẹsosuọ Adam kugbe Ivi gbagba vẹ iphiẹrophiyọ rẹ ayen vwọ dia akpọ rhirin bẹdẹ vwẹ iparadaisi vwẹ otọrakpọ na rere ayen ji vwiemọ vọn otọ na .
( Jẹnẹsis 1 : 26 - 28 ) Ẹkẹvuọvo , ọ da ohwo mamọ nẹ erọnvwọn yena eje va ayen abọ kidie ayen kerhọ rẹ Ọghẹnẹ - ẹ , ayen da rhe dia irumwemwu .
Die yen nuro rhe ?
Baibol na da ta : “ Umwemwu wan oma rẹ ohwo ọvo rhe akpọ rẹ ughwu da wan oma rẹ umwemwu rhe na , ọtiọye na ughwu da hrabọ ro ihwo ejobi fikiridie ihwo ejobi ru umwemwu . ”
( Rom 5 : 12 ) Ukperẹ arhọ ọgbagba , umwemwu vẹ ughwu kọyen Adam ghare kẹ emọ rọyen .
Ọtanhirhe mudiaphiyọ nẹ osa rẹ obo re va ohwo abọ kugbe osa ra cha vwọ dẹ rhivwin dia abavo .
Adam vwọ vwẹ arogba vwọ churhi rẹ Ọghẹnẹ na , o ru umwemwu , arhọ ọgbagba rọyen da vabọ .
Kirobo rẹ Baibol na djere , ọnana da nẹrhẹ emọ rẹ Adam eje dia eviẹn kẹ umwemwu vẹ ughwu .
Ọtiọyena , a guọnọ arhọ ọgbagba ọfa , rọ dia arhọ rẹ Jesu re vwo ze izobo rọ tan avwanre vwo nẹ eviẹn kẹ umwemwu vẹ ughwu .
( Rom 5 : 19 ; Ẹfesọs 1 : 7 ) Ihworakpọ vwo iphiẹrophiyọ rẹ ayen cha vwọ dia iparadaisi vwẹ otorakpọ na fikirẹ osa rẹ ọtanhirhe rẹ Ọghẹnẹ hwa kẹ avwanre . ​ — Ẹvwọphia 21 : 3 - 5 .
Fikirẹ oborẹ ọtanhirhe na ru kẹ avwanre na , ka sa tanẹ , okẹ rẹ ọtanhirhe na yen okẹ rọ ma rho kparobọ rẹ Ọghẹnẹ vwọ kẹ ihworakpọ , kidie ọ cha nẹrhẹ e se vwo arhọ rẹ bẹdẹ .
Rere a sa vwọ riẹn oborẹ okẹ na dia emu “ esiri ” te , e jẹ a fuẹnrẹn idjerhe rẹ okẹ na vwo ru orugba rẹ erọnvwọn re sa nẹrhẹ okẹ kẹ ohwo omavwerhovwẹn re djunute vwẹ uyovwinrota re se nu a ke mrẹ ọnana .
O ru ọdavwẹ rẹ avwanre .
Avwanre ihworakpọ vwo urhurusivwe ra vwọ dia akpọ rhirin bẹdẹ .
( Aghwoghwo 3 : 11 ) Avwanre che se ru ọdavwẹ yena komobọ - ọ , ẹkẹvuọvo ọtanhirhe na nẹrhẹ ọyena dia obo re sa phia .
Baibol na da ta : “ Kidie osa rẹ umwemwu hẹ ughwu , ẹkẹvuọvo ẹserọphẹ rẹ Ọghẹnẹ na ọye hẹ arhọ ri bẹdẹ vwẹ evun ri Jesu Kristi Ọrovwavwanre . ” ​ — Rom 6 : 23 .
O ru oborẹ avwanre ghene guọnọ .
Ihworakpọ se vwo ọrhuẹrẹphiyotọ rẹ ọtanhirhe na - a .
Baibol na da ta : “ Kidie unu rẹ arhọ rọye ọghaghanre , o che se te bẹdẹ - ẹ . ”
( Une Rẹ Ejiro 49 : 8 ) Ọtiọyena avwanre guọnọ ukẹcha rẹ Ọghẹnẹ rere ọ vwọ tan avwanre vwo nẹ abọ rẹ umwemwu vẹ ughwu .
Ẹkẹvuọvo “ vwẹ oma rẹ ẹserọphẹ rẹ ẹtanhirhe rẹ iruo ride ri Jesu Kristi , ” Ọghẹnẹ da kẹ avwanre oborẹ avwanre ghene guọnọ dẹn . ​ — Rom 3 : 23 , 24 .
Ọke ra vwọ kẹ okẹ na shamu .
Baibol na da ta : “ Ọke rẹ avwanre vwọ hẹ iruimwemwu Kristi de rhi ghwu kẹ avwanre . ”
( Rom 5 : 8 ) Kidie nẹ a kẹ okẹ na vwẹ ọke avwanre jẹ “ vwọ hẹ iruimwemwu , ” ọnana kọ ghwa nẹrhẹ avwanre riẹn oborẹ ẹguọnọ rẹ Ọghẹnẹ kpahen avwanre kodo te , dede nẹ avwanre jẹ irumwemwu .
Ọnana nẹrhẹ avwanre vwo iphiẹrophiyọ , dede nẹ avwanre ji che chiranko rẹ ojaẹriọ ro nẹ umwemwu cha .
Ẹwẹn rẹ omaevwoze yen a vwọ kẹ okẹ na .
Baibol na vuẹ avwanre obo ri mu Ọghẹnẹ vwọ vwẹ Ọmọ rọyen vuọvo na vwọ kpahotọ kerẹ ọtanhirhe : “ Vwẹ ọnana kọye ẹguọnọ rẹ Ọghẹnẹ vwọ phia vwẹ o hri rẹ avwanre , nẹ Ọghẹnẹ ji Ọmọ rọye Ọvuọvo na rhe akpọ na , rere avwanre vwọ wan oma rọye rhọ .
Ọnana hẹ ẹguọnọ , ọ dianẹ kẹ avwanre re guọnọ Ọghẹnẹ - ẹ ẹkẹvuọvo ọye re guọnọ avwanre . ” ​ — 1 Jọn 4 : 9 , 10 .
Mavọ wo se vwo dje ọdavwaro phia kpahen okẹ nana rọ ma rho na ?
Karophiyọ nẹ eta rẹ Jesu rehẹ Jọn 3 : 16 tare nẹ ihwo ri “ sere gbuyota ” ọvo yen che sivwin .
Baibol na tare nẹ esegbuyota ọyen “ iphiẹrohọ rẹ obo ri mu ohwo ẹro . ”
( Hibru 11 : 1 ) A guọnọ erianriẹn ọgbagba e ki se vwo imuẹro tiọyena .
Ọtiọyena , avwanre jiriro kẹ wẹ nẹ wọ guọnọ ọke vwo yono kpahen Jihova Ọghẹnẹ rọ kẹ avwanre okẹ “ esiri , ” na rere wọ mrẹ oborẹ wo se vwo vwo arhọ rẹ bẹdẹ rẹ ọtanhirhe rẹ Jesu rhie idjerhe rọyen phiyọ kẹ avwanre .
Wo se yono enana eje siẹrẹ wo de se Baibol na vwẹ www.jw.org .
Oma cha vwerhen Iseri rẹ Jihova ayen vwọ chọn wẹ uko .
Avwanre riẹnre nẹ wo vwo yono kpahan , je mrẹ erere vwo nẹ okẹ rọ ma rho kparobọ na , ọnana che mu we vwọ ta nẹ : “ Me kpẹvwẹ Ọghẹnẹ fiki ri Jesu Kristi Ọrovwavwanre . ” ​ — Rom 7 : 25 .
Ohwo vuọvo vwo ifoto rẹ Jesu - u .
O vwo ọke vuọvo rọ vwọ reyọ ifoto yẹrẹ ka kare oma rọye - en .
Dedena , a mrẹ uhoho rọyen vwẹ iruo rẹ ihwo re ya ihoho vwẹ ikpe uriorin buebun rhi re na .
Vwọrẹ uyota , ihwo re ya ihoho na riẹn oka rẹ ohwo rẹ Jesu ghene hepha - a .
Iruemu re titẹ , esegbuyota rẹ ẹga , kugbe oborẹ ihwo ra cha ya uhoho na kẹ tare nẹ a ya phiyotọ yen ihwo re ya ihoho na ruẹ nene .
Dedena , ihoho rayen na se djobọte , yẹrẹ nẹrhẹ ihwo vwo ẹro rọ chọre vwo ni Jesu vẹ iyono rọyen .
Ihwo re ya ihoho evo ya Jesu kerẹ ọvwiẹrẹ vẹ ẹton ogrongron kugbe ẹtoegban yẹrẹ kerẹ ohwo ro muomaphiyọ .
Vwẹ ẹdia efa , ayen ya Jesu kerẹ amakashe rọ dia evunrẹ otọrakpọ na , rẹ urinrin riariẹ uyovwin rọyen phiyọ , yẹrẹ kerẹ ohwo rọ davwerhọ rẹ ihwo efa - a .
Ihoho tiọyena ghini dje Jesu gbagba ?
Mavọ avwanre sa vwọ riẹn ?
Idjerhe ọvo ọyen a vwọ fuẹnrẹn oborẹ Baibol ta kpahọn rere e se vwo vwo ẹruọ rẹ oka ohwo rọ hepha .
Ọ je sa vwẹ ukẹcha kẹ avwanre vwọ vwẹ ẹro rọ gbare vwo ni Jesu .
Ọhọhọre nẹ ọyen ota rẹ Jesu tare vwẹ ẹrhovwo ọke ro vwo bromaphiyame .
( Hibru 10 : 5 ; Matiu 3 : 13 - 17 ) Mavọ yen ugboma yena hepha ?
Omarẹ ẹgbukpe 30 re wanre , amakashe re se Gabrẹl da ta kẹ Meri : “ Wọ cha mrevun ku wo che vwiẹ ọmọshare , . . . ọmọ rẹ Ọghẹnẹ . ”
( Luk 1 : 31 , 35 ) Ọtiọyena , Jesu ohwo ọgbagba kirobo rẹ Adam hepha ọke rẹ Ọghẹnẹ vwọ ma .
( Luk 3 : 38 ; 1 Kọrẹnt 15 : 45 ) Kọyen Jesu nabọ te ọshare , ọ je họhọ nẹ ọ vwẹ iruemu evo vwọ họhọ Meri rọ dia oni rọyen .
Jesu vwo ẹtoegban kirobo rẹ uruemu rẹ ihwo rẹ Ju hepha ọke yena , rọ fẹnẹ ọ rẹ ihwo rẹ Rom .
Ẹton egban tiọyena , ọyen oka rẹ ọghọ , i ghwe gro - on , a je nabọ vwẹrote .
Imuẹro herọ nẹ Jesu nabọ vwẹrote ẹtoegban , vẹ ẹton rẹ uyovwin rọyen .
Ihwo ra vwọ kpahotọ kẹ iruo rẹ Ojigbo , kerẹ Samson , yen jẹ ẹton rayen ebro . ​ — Ukeri 6 : 5 ; Iguẹdjọ 13 : 5 .
Jesu ghwọrọ ọke buebun vwẹ ẹgbukpe 30 na vwo ruiruo rẹ kapẹnta , ọke yena , o vwo ekuakua re vwo ruiruo rẹ kapẹnta kirobo rọ hepha nonẹna - a .
( Mak 6 : 3 ) Ọtiọyena , kọyen Jesu ọyen ohwo rọ hepha gbọphiẹ .
Vwẹ ọtonphiyọ rẹ aghwoghwo rọyen , ọyen ọvo “ djẹ ayen ejobi , te igodẹ te irhuẹn , nẹ uwevwi rẹ ẹga na ; o de rhurie igho rẹ iwene - igho na she ọ da bọnvwọn imẹjẹ rayen rhu . ”
( Jọn 2 : 14 - 17 ) Ohwo ro vwo ogangan yen se ru emu ọtiọyen .
Jesu reyọ ugboma rẹ Ọghẹnẹ rhuẹrẹ kẹ vwo ruiruo rẹ Ọghẹnẹ vwọ kẹ : “ Mi ji re gbe ikun esiri rẹ uvie rẹ Ọghẹnẹ kẹ irere efa rhe ; fiki rẹ ọnana e vwo ji vwe rhe . ”
( Luk 4 : 43 ) Ọ guọnọ ẹgba ohwo ke sa vwẹ owọ yan Palestine eje , jẹ o ghwoghwo .
Opharo rẹ Jesu rọ nabọ sasa vẹ omamọ rẹ uruemu rọyen nẹrhẹ edurhie na dia ọ rọ vwerhoma kẹ “ ihwo rẹ owian kugbe oghwa bẹn . ”
( Matiu 11 : 28 - 30 ) Uruemu esiri rọyen nẹrhẹ ive rẹ ufuoma ro ve kẹ ihwo re guọnọ yono mie na dia ọ ro muẹro .
Tobọ ighene guọnọ sikẹre Jesu , kidie Baibol na tare : “ O de mu ayen [ emọ na ] phihọ obọ rọye . ” ​ — Mak 10 : 13 - 16 .
Dede nẹ Jesu rhiẹromrẹ oja tavwen o ki ghwu , jẹ ọ dia ohwo ro muomaphiyọ - ọ .
Kerẹ udje , o toroba omavwerhovwẹn rẹ orọnvwe vwẹ Kena ọke ro vwo wene ame kpo udi ovwevwerhe .
( Jọn 2 : 1 - 11 ) Vwẹ asan efa re de siomakoko , o yono erọnvwọn re cha sa chọrọ ihwo na ẹro - o . ​ — Matiu 9 : 9 - 13 ; Jọn 12 : 1 - 8 .
Ọ rọ ma rho , aghwoghwo rẹ Jesu nẹrhẹ ihwo re kerhọ kẹ vwo iphiẹrophiyọ rẹ arhọ rẹ bẹdẹ .
( Jọn 11 : 25 , 26 ; 17 : 3 ) Ọke rẹ idibo rọyen 70 na vwọ niyẹnrẹn rẹ oborẹ ayen rhiẹromrẹ vwẹ aghwoghwo rayen kẹ , ọ da “ ghọghọ , ” ọ da ta : “ Ghọghọ nẹ e si odẹ rẹ ovwan phihọ odjuvwu . ” ​ — Luk 10 : 20 , 21 .
Isun rẹ ẹga vwẹ ọke rẹ Jesu hworo ona rere ihwo vwo ni ayen so , je riẹn oka rẹ uturhi rẹ ayen vwori .
( Ukeri 15 : 38 - 40 ; Matiu 23 : 5 - 7 ) Vwọ fẹnẹ ayen , Jesu vuẹ iyinkọn rọyen nẹ ayen “ vwẹ ọrho nyẹ ” ihwo efa - a .
( Luk 22 : 25 , 26 ) Vwọrẹ uyota , Jesu si ayen orhọ : “ Ovwan kẹnoma kẹ isiẹbe na , re guọnọ iwun igrogro kuẹhọ , kugbe uyere rẹ afieki . ” ​ — Mak 12 : 38 .
Vwọ fẹnẹ isiẹbe na , Jesu vẹ otu na ru kugbe , ọkiọvo dede , ayen se vughe - e .
( Jọn 7 : 10 , 11 ) Tobọ vwẹ uvwre rẹ iyinkọn 11 rọyen na , ọ je bẹn e se vwo vughe .
Ọyensorọ , Judas rọ shẹ Jesu vwọ “ vwẹ oka kẹ ” ihwo re guọnọ muo na womarẹ ọ vwọ fiọnfiọn unu rọyen rere ayen se vwo vughe . ​ — Mak 14 : 44 , 45 .
Dede nẹ a riẹn erọnvwọn buebun kpahen Jesu - u , o muẹro nẹ ọ dia oborẹ ihwo dje ọke buebun na yen ọ hepha - a .
Ẹkẹvuọvo , oborẹ avwanre niro phiyọ enẹna yen ma ghanre vrẹ oborẹ ugboma rọyen hepha .
O kriri - i rẹ Jesu ghwa vwọ ta ota yena nu , o de ghwu , e de ji sho .
( Jọn 14 : 19 ) Ọ vwẹ arhọ rọyen vwọ “ tan ihwo buebu . ”
( Matiu 20 : 28 ) Vwẹ ẹdẹ rerha , Ọghẹnẹ da rhọnvwọ kerẹ ohwo rẹ [ “ ẹwẹn , ” NW ] je “ vwọ phia ” kẹ idibo rọyen .
( 1 Pita 3 : 18 ; Iruo Rẹ Iyinkọn Na 10 : 40 ) Mavọ yen Jesu hepha ọke rọ vwọ vwomaphia kẹ idibo rọyen ?
Omuẹro nẹ ọ dia obo rọ hepha jovwo - o , kidie idibo rọyen re tobọ ma kẹrẹ se vughe ugege yena - a .
Meri Magdala vwẹ Jesu roro ohwo rọ vwẹrote udju ; idibo ivẹ ri kpo Emaọs ji vwo roro ọrhorha . ​ — Luk 24 : 13 - 18 ; Jọn 20 : 1 , 14 , 15 .
Mavọ yen avwanre ni Jesu nonẹna ?
Omarẹ ẹgbukpe 60 rẹ Jesu vwo ghwu nu , ọyinkọn Jọn da mrẹ emramrẹ rẹ Jesu .
Ọ dia ohwo ro ghwuru vwẹ agbagba yen Jọn mrẹre - e .
Ukperẹ ọtiọyen , ọ mrẹ “ Ovie rẹ ivie kugbe Ọrovwohwo ro vwo ihwo , ” Ovie rẹ Uvie rẹ Ọghẹnẹ , rọ dia ohwo ro che si ivwighrẹn rẹ Ọghẹnẹ no , owenẹ ayen dia emekashe rẹ Idẹbono yẹrẹ ihworakpọ , ọ me hwarhiẹ ebruphiyọ rẹ bẹdẹ vwo rhe ihworakpọ . ​ — Ẹvwọphia 19 : 16 ; 21 : 3 , 4 .
Oma vwerhen Don vẹ Margaret * ọke rẹ ọmọtẹ rayen vẹ orua rọyen vwo won ayen ọrhorha .
Vwẹ emuọre rẹ ọkoba ayen cha re tavwen ayen ki rhivwin kpo , Margaret ro ruiruo rẹ uchere jovwo , ro ji wontọ re , de kpo ukoni re muegbe rẹ macaroni kugbe cheese rọ dia emu rọ vwerhen ivwrọmọ rọyen ivẹ mamọ .
Ihwo eje chidia re , Margaret de mu emu na phiyotọ .
O vwo rhie omoze rẹ emu na , ogberunu rọ vwọ mrẹ nẹ ame - irhibo ra vwẹ cheese vwo ru ọvo yen evunrẹ omoze na .
Obo re vwo chere oka rẹ emu yena dẹn rọ dia macaroni na chọrọ Margaret ẹro !
*
Otoro ikpe ra hepha yẹrẹ erianriẹn re vwori - i , avwanre eje ruẹ chọ .
Ọ sa dia ota re roro te - e , obo re ruru vwẹ ọke ro shephiyọ - ọ , yẹrẹ orọnvwọn ra karophiyọ ru - u .
Diesorọ a vwọ mrẹ echobọ ?
Mavọ avwanre se vwo yerin ghene echobọ ?
A sa kẹnoma kẹ echobọ ?
A da vwẹ ẹro abavo vwo ni echobọ , ọ cha vwẹ ukẹcha kẹ avwanre vwọ kpahenphiyọ enọ yena .
Avwanre da riẹn emu ru , oma vwerhen avwanre siẹrẹ ihwo de jiri avwanre .
Ọke avwanre de ru chọ , ọ da tobọ dianẹ ọ dia arogba yen e vwo ruo - o , o ji fo nẹ avwanre rhọnvwe nẹ ọyen echobọ rẹ avwanre .
Omaevwokpotọ yen se mu ohwo vwo ru ọtiọyen .
Avwanre de ni oma rẹ avwanre rhuarho gan nọ , ọ sa nẹrhẹ avwanre ni echobọ rẹ avwanre kueku , guon nyẹ ihwo efa , yẹrẹ tobọ sen nẹ ọ dia avwanre yen ruro - o .
Emu ọbrabra yen nẹ obuko rẹ uruemu ọtiọyena cha .
Ọ cha nẹrhẹ ebẹnbẹn na diotọ krekri , ọ je cha nẹrhẹ a hanrhe ihwo efa ekueku .
Avwanre da sa tobọ gun echobọ avwanre nyẹ ihwo efa yẹrẹ sen nẹ ọ dia avwanre yen ruro - o , ofori a vwọ karophiyọ nẹ ukuotọ rọyen obọ , ohwo ọvuọvo “ cha vwẹ unu gbe ikun rẹ oma rọye kẹ Ọghẹnẹ . ” ​ — Rom 14 : 12 .
Ẹro abavo yen Ọghẹnẹ vwo nẹ echobọ .
Vwẹ ọbe rẹ Une Rẹ Ejiro , e djisẹ rẹ Ọghẹnẹ kerẹ ohwo rọ “ vọnre vẹ arodọvwẹ ” ; “ ọ vwẹ ọke ejobi bẹrẹ urhuru - u , eyẹ o ji mu ophu rọye rhiri bẹdẹ - ẹ . ”
Ọ riẹnre nẹ avwanre ihwo ri jẹgba , ọ je riẹn ovwiẹrẹ rẹ avwanre , “ ọ karohọ nẹ avwanre iwurhie . ” ​ — Une Rẹ Ejiro 103 : 8 , 9 , 14 .
Kpobarophiyọ , kerẹ ọsẹ rọ vọnre vẹ arodọvwẹ , Ọghẹnẹ guọnọ nẹ avwanre re dia emọ rọyen vwẹ ẹro rẹ ekpuyovwin rọyen vwo ni echobọ ji vwo no .
( Une Rẹ Ejiro 130 : 3 ) Ota rọyen vọnre vẹ uchebro kugbe odjekẹ re sa vwẹ ukẹcha kẹ avwanre vwo yerin ghene echobọ rẹ avwanre kugbe e rẹ ihwo efa .
Ọke buebun ohwo de ru chọ , ọ sa ghwọrọ ọke vwọ hanrhe ihwo efa , yẹrẹ guomariase kpahen obo rọ tare yẹrẹ ruru na .
Ukperẹ ọyena , ohwo da vuẹ wẹ nẹ obo wọ tare na miovwiro ivun , yovwunu kẹ rere wọ rhuẹrẹ ẹdia na phiyọ , ọke yena , oyerinkugbe rẹ ovwan rhe che miovwi - in .
Wo ru orọnvwọn ọvo chọ rọ so ọmiaovwẹ kẹ wẹ yẹrẹ ohwo ọfa dẹvure ?
Ukperẹ ophu vwo mu wẹ yẹrẹ hanrhe ihwo efa , davwẹngba rere wọ rhuẹrẹ obo ri she chọ na phiyọ .
Re vwo guon nyẹ ohwo ọfa che fi erere - e , ẹghwọ ọvo yen ọ cha so , ọ je cha nẹrhẹ ebẹnbẹn na ganphiyọ .
Ukperẹ ọyena , yono vwo nẹ echobọ na rhe , rhuẹrẹ obo ri she chọ na , rere wọ kpairoro vrẹn .
Ọ da dianẹ ihwo efa yen ru chọ , ọ dia lọlọhọ vwọ kẹ avwanre e vwo muophu kpahen ayen .
Jẹ o yovwirin mamọ siẹrẹ e de nene uchebro rẹ Jesu Kristi rọ tare : “ Kemu kemu ru wọ guọnọre nẹ ihwo ru kẹ wẹ , gbe ji ru ọtiọye kẹ ihwo rhe . ”
( Matiu 7 : 12 ) Ọke wo de ru echobọ , ọ da tobọ dianẹ o fiemu - u , wọ guọnọ nẹ ihwo dje ehrọre phia kẹ wẹ yẹrẹ tobọ kpairoro vrẹ kare kare .
Ọtiọyen o ji fo nẹ wo ru kẹ ihwo efa ọke rẹ emu da chọ ayen obọ . ​ — Ẹfesọs 4 : 32 .
Ọbe rọ fan eta ọvo tare nẹ echobọ phia fikirẹ “ orhiẹn - ebro rọ chọre , obo ra riẹn te - e , yẹrẹ e rhe gbẹrophiyotọ te - e . ”
Vwọrẹ uyota , avwanre eje yen dje ọvo yẹrẹ vrẹ ọtiọyen vwẹ usun rẹ iruemu nana re djunute na phia .
Dedena , avwanre se siobọ rẹ echobọ kpotọ siẹrẹ e de roro kpahen uchebro evo kiriguo vwevunrẹ Baibol na .
Ọvo usun rẹ uchebro tiọyena yen ọ rọhẹ Isẹ 18 : 13 , rọ tare : “ Wọ da kpahe ota tavwe wo ki nyo , ọye ẹkpa vẹ omẹvuọ . ”
Vwọrẹ uyota , a da ghene nabọ kerhọ ota , ji roro kpahen ẹkpahọnphiyọ ra cha vwọphia , ọ cha nẹrhẹ a kẹnoma kẹ eta rẹ ẹkpa re roro te - e .
Erianriẹn re che vwo siẹrẹ a da nabọ kerhọ cha vwẹ ukẹcha kẹ avwanre vwọ kẹnoma kẹ echobọ rẹ orhiẹn - ebro rọ chọrẹ .
Uchebro rẹ Baibol ọfa da ta : “ Udu wẹn da gba , wọ vẹ ohwo ọvuọvo ghwọ - ọ . ”
( Rom 12 : 18 ) Davwẹngba wẹn eje vwọ guọnọ ufuoma rere wẹ vẹ ihwo efa nabọ yerinkugbe .
Wẹ vẹ ihwo efa da wian kuẹgbe , dje erorokẹ vẹ ọghọ phia kẹ ayen , davwẹngba wo vwo jiri ayen , ji phiuduphiyọ ayen awọ .
Ọke yena , ku wọ sa fobọ kpairoro vrẹ iruemu yẹrẹ eta re roro te - e rẹ ihwo efa , ku wọ je sa rhuẹrẹ echobọ re ganre phiyọ .
Davwẹngba vwo yono nẹ echobọ wẹn na .
Ukperẹ wo vwo guomariase fikirẹ obo wo ruru yẹrẹ tare , reyọ nẹ ọyen uphẹn wo se vwo ru ewene kpokpọ vwẹ oma wẹn .
Ọkiọvo ofori nẹ wo ru yovwinphiyọ vwẹ iwan kerẹ akoechiro , uruemuesiri , yẹrẹ omaẹriẹnsuon .
Kẹ uruemu rẹ dẹndẹn , ufuoma , vẹ ẹguọnọ vwo ?
( Galesha 5 : 22 , 23 ) Wo ji se yono obo ri fori nẹ wọ kẹnoma kẹ ọkiọfa vwo nẹ echobọ wẹn rhe .
Wo ghwe roro kaphen echobọ wẹn gan nọ - ọ .
A vwọ ta eta yẹrẹ ru erọnvwọn re sa nẹrhẹ ohwo hwẹ se fu ophu .
A vwọ vwẹ ẹro abavo vwo ni echobọ cha vwẹ ukẹcha kẹ avwanre vwọ riẹn obo ro fori nẹ e ru ọke rẹ echobọ da phia .
Avwanre vẹ ihwo efa che vwo oyerinkugbe rẹ ufuoma .
Avwanre da davwẹngba vwo yono vwo nẹ echobọ rẹ avwanre , avwanre ke cha ghwanre phiyọ , uruemu rẹ avwanre ji che je ihwo efa .
Avwanre rhe che she ọkuọnrọn yẹrẹ ni oma avwanre kueku - u .
Ọmrẹvughe nẹ ihwo efa ji nene echobọ rayen muabọ , cha nẹrhẹ avwanre sikẹrẹ ayen .
Ọ rọ ma rho , ọ cha nẹrhẹ a vwẹrokere ẹguọnọ rẹ Ọghẹnẹ kugbe owenvwe rọyen rọ vwọ vwẹ echobọ vwo ghovwo ihwo . ​ — Kọlose 3 : 13 .
Echobọ rẹ Margaret re djunute vwẹ ọtonphiyọ na hwe aghọghọ vẹ omavwerhovwẹn rẹ orua na ?
Ẹjo kakaka !
O di fovwo ayen ejobi phiyọ ehwẹ , marho kẹ Margaret , ayen da riemu na dede nẹ macaroni herọ - ọ !
Vwẹ ikpe re vwọ kpahọn , ivwrọmọ rayen ivẹ na da rhoma gbikun na kẹ emọ rayen kugbe oborẹ o fovwo ayen phiyọ ehwẹ te .
Kidie ọyen echobọ rẹ ohwo kohwo se ru !
E wene edẹ evo .
Macaroni vẹ cheese ọyen emu ra vwẹ macaroni vwo chere , a me rha jẹ ame - irhibo ra vwẹ cheese ru phiyọ enu rọyen .
Diesorọ efanfan rẹ Baibol buebun vwọ herọ nonẹna ?
Efanfan ọkpokpọ nẹrhẹ vwo vwo ẹruọ rẹ Baibol na , gbanẹ ọ nẹrhẹ ọ bẹn wo vwo vwo ẹruọ rọyen ?
Wọ da riẹn kpahen asan rẹ ayen nurhe , ọ sa chọn wẹ uko vwọ fuẹnrẹn ayen vẹ aghwanre .
Ẹsosuọ , ono yen ke si Baibol na , ọke vọ yen e vwo sio ?
Ẹbẹre ivẹ yen a ghare Baibol na phiyọ .
Ẹbẹre rẹsosuọ vwo ẹbe 39 , “ aroẹmrẹ rẹ Ọghẹnẹ ” yehẹ evunrẹ ẹbẹre nana .
( Rom 3 : 2 ) Ọghẹnẹ yen mu eshare re fuevun vwo si ẹbe nana , omarẹ ikpe 1,100 yen ayen vwo sio , vwo nẹ ukpe rẹ 1513 B.C.E . re te omarẹ 443 B.C.E .
Ejajẹ rẹ Hibru yen ayen vwo si ẹbẹre buebun rẹ ẹbe nana , kọyensorọ e vwo se Ẹbẹrẹ ra vwẹ Hibru si vwẹ Baibol na , ra je riẹn phiyọ Ọphọ rẹ Awanre na .
Ẹbẹre rivẹ vwo ẹbe 27 , re je dia “ ota rẹ Ọghẹnẹ . ”
( 1 Tẹsalonaika 2 : 13 ) Ọghẹnẹ mu idibo rẹ Jesu Kristi vwo si ẹbe nana vwẹ ọke ro ghwe gro - on , omarẹ ikpe 60 yen e vwo si ẹbẹre nana , vwo nẹ omarẹ ukpe rẹ 41 C.E . re te ukpe rẹ 98 C.E .
Ejajẹ rẹ Grik yen e me vwo sio , kọyensorọ e vwo se ẹbẹre nana Ẹbẹre ra vwẹ Grik vwo si vwẹ Baibol na , ra je riẹn phiyọ Ọphọ Kpokpọ na .
Ẹbe 66 na ejobi rẹ Ọghẹnẹ mu ihwo vwo si na kọyen rhi hirhephiyọ ọsoso rẹ Baibol rọ dia Ota rẹ Ọghẹnẹ vwọ kẹ ihworakpọ .
Diesorọ a rhoma vwo si efanfan efa rẹ Baibol na ?
Iroro erha kiriguo re sorọ na .
Rere ihwo se vwo se Baibol na vwẹ ephẹrẹ rayen .
Rere e vwo si osichọ rẹ ihwo re rhoma sio na no , rere ota rẹ Baibol vwọ dia kerẹ ọ rẹsosuọ na .
Rere e vwo wene eta awanre re vwo sio kpo ekpokpọ .
Roro kpahen obo ra vwẹ iroro nana vwo ruiruo vwẹ efanfan ivẹ rẹsosuọ .
Omarẹ ẹgbukpe 300 tavwen a ke mrẹ ọke rẹ Jesu , yen ihwo rẹ Ju ri yono ẹbe kodo vwọ tonphiyọ ẹfan rẹ Ẹbẹre ra vwẹ Hibru si vwẹ Baibol na kpo Grik .
Efanfan nana kọyen a rhe riẹn phiyọ Greek Septuagint .
Die yen nẹrhẹ a fan ?
Rere ọ vwọ vwẹ ukẹcha kẹ ihwo rẹ Ju re jẹ ejajẹ rẹ Grik ukperẹ Hibru vwẹ ọke yena vwọ karophiyọ “ ọbe ọfuanfon na . ” ​ — 2 Timoti 3 : 15 .
Efanfan rẹ Septuagint je vwẹ ukẹcha kẹ iduduru rẹ ihwo re dia ihwo rẹ Ju - u , re jẹ ejajẹ rẹ Grik vwọ riẹn oborẹ Baibol na yonori .
Vwẹ idjerhe vọ ?
Ọgbaerianriẹn W F .
Howard da ta : “ Vwo nẹ uherevie rẹ ẹgbukpe ujorin rẹsosuọ rhe , yen efanfan rẹ Septuagint na vwo hirhephiyọ Baibol rẹ Ishọshi rẹ Inenikristi , rẹ imishọnare rayen yan nẹ uwevwin ẹga ọvo kpo ọfa , jẹ ayen ‘ dje vwo nẹ Baibol na cha nẹ Jesu yen Mesaya na . ’
” ( Iruo Rẹ Iyinkọn Na 17 : 3 , 4 ; 20 : 20 ) Ohwo ọvo ro yono Baibol kodo re se F .
F .
Bruce tare nẹ “ ọyena yen iroro ọvo rọ sorọ rẹ buebun ihwo rẹ Ju vwọ kpairoro vrẹ efanfan rẹ Septuagint na . ”
Ra vwọ vwẹ ẹbe sansan rẹ Ẹbẹre ra vwẹ Grik si vwẹ Baibol na vwọ kẹ idibo rẹ Jesu na , jẹ ayen vwẹ ẹbe na vwọba efanfan rẹ Septuagint na , etiyin kọyen ọsoso rẹ Baibol rẹ avwanre vwori nonẹna nurhe .
Omarẹ ẹgbukpe 300 re vwo si Baibol na nu , Jerome rọ dia ohwo ro yono kpahen ẹga kodo da fan Baibol na kpo ejajẹ rẹ Latin , Baibol yena kọyen a rhe riẹn phiyọ Latin Vulgate .
A je fan Baibol na kpo ejajẹ rẹ Latin jovwo re , kẹ diesorọ a vwọ rhoma fan ọkpokpọ ?
The International Standard Bible Encyclopedia tare nẹ Jerome guọnọ rhuẹrẹ erọnvwọn evo phiyọ kerẹ “ osichọ , echobọ re teyenphia , obo ra vwọ ba yẹrẹ re si no ra guọnọre - e . ”
Jerome rhuẹrẹ beubun rẹ osichọ tiọyena phiyọ .
Ẹkẹvuọvo , ọke vwọ yan obaro , ilori rẹ ishọshi da rhe so ebẹnbẹn rọ ma rho kparobọ !
Ayen tare nẹ efanfan rẹ Latin Vulgate ọvo yen Baibol ra rhọnvwephiyọ re vwo ruiruo , ayen da yọnre ota yena vwẹ ẹgbukpe ujorin buebun !
Ukperẹ ọ vwọ vwẹ ukẹcha kẹ ihwo vwo vwo ẹruọ rẹ Baibol na , efanfan rẹ Vulgate da nẹrhẹ ọ dia bẹnbẹn , kidie ihwo re jẹ Latin vwẹ ọke yena rhe bu - un .
Uvwrẹ ọke yena , ihwo si efanfan efa kerẹ Syriac Peshitta ro titiri mamọ vwẹ omarẹ ẹgbukpe ujorin iyorin rẹ ọke avwanre na .
Ẹkẹvuọvo , o te ẹgbukpe ujorin ihwẹne rẹ ọke avwanre na tavwen a ke mrẹ ihwo re davwẹngba vwọ fan Baibol kẹ ihwo vwẹ ejajẹ rayen .
Vwẹ oba rẹ ẹgbukpe ujorin ihwẹne rẹ ọke avwanre na vwẹ England , John Wycliffe da ton ẹfan rẹ Baibol na phiyọ kpo Oyibo , rọ dia ejajẹ rẹ ihwo rẹ ẹkuotọ rọyen sa nabọ vwo ẹruọ rọyen .
O rhe kri - i , ra vwọ mrẹ ọyena nu , ona ra vwọ teyan ẹbe rẹ Johannes Gutenberg da nẹrhẹ ọ dia lọlọhọ kẹ ihwo ri yono kpahen Baibol na kodo rẹ ayen vwọ teyen , je ghare Baibol na kpo ejajẹ sansan vwẹ Europe .
Efanfan rẹ Oyibo rhi vwo bun re , ihwo evo kẹ nọ enọ kpahan oboresorọ e vwo vwo efanfan sansan vwevunrẹ ejajẹ ọvo .
Vwẹ ẹgbukpe ujorin ihwegbẹrenren rẹ ọke avwanre na , olori rẹ ishọshi re se John Lewis de si : “ Kẹdẹ kẹdẹ yen ejajẹ wene , ọtiọyena , ofori a vwọ rhoma vwariẹn efanfan rẹ awanre na si , rere a sa vwẹ ejajẹ ra jẹ asaọkiephana vwo ruiruo , rere ihwo ji se vwo vwo ẹruọ rayen . ”
Nonẹna , ihwo ri yono kpahen Baibol na kodo yen me fo ihwo re vwanriẹn efanfan rẹ awanre na si .
Ayen vwo ẹruọ rẹ ejajẹ rẹ awanre re vwo si Baibol na , ayen je rhoma mrẹ imanuskripti rẹ awanre ra mrẹre jovwo - o asaọkiephana .
Ọnana vwẹ ukẹcha kẹ ayen vwọ riẹn sẹ eta rẹ Baibol na ghene pha gbagba kirobo rọ hepha vwẹ ẹsosuọ .
Ọtiọyena , efanfan kpokpọ vwo erere buebun .
Dedena , ofori e vwo nomaso kpahen efanfan na evo .
* Jẹ ọ da dianẹ ẹguọnọ rẹ Ọghẹnẹ yen mu ihwo vwọ rhoma si efanfan kpokpọ rẹ Baibol , owian rayen na se fi erere rode kẹ avwanre .
Wọ da guọnọ Baibol na se vwẹ ejajẹ sansan vwẹ intanẹti , kpo www.jw.org .
Ni PUBLICATIONS > BIBLE .
Ni uyovwinrota na “ How Can You Choose a Good Bible Translation ? ”
rọhẹ Uwevwin Orhẹrẹ rẹ May 1 , 2008 , ọ rẹ Oyibo .
Odẹ rẹ Ọghẹnẹ vwẹ ẹbẹre ọvo rẹ ọbe ukpirhin rẹ efanfan rẹ Septuagint vwẹ ọke rẹ Jesu
Efanfan rẹ New World Translation of the Holy Scriptures reyọ odẹ ọfuanfon rẹ Ọghẹnẹ Jihova vwo ruiruo vwẹ Ẹbẹre ra vwẹ Hibru vwo si vwẹ Baibol na kugbe Ẹbẹre ra vwẹ Grik vwo si .
Buebun rẹ Baibol ra vwẹ Oyibo si vwẹ ọke avwanre na vwo odẹ na - a .
Ayen vwẹ “ Ọrovwori ” vwo wene .
Ihwo evo re fan Baibol na tare nẹ iroro ọvo rọ sorọ ayen vwo ru ọtiọyen yen , oderhi rẹ Ọghẹnẹ ra vwẹ ibieta ẹne rẹ Hibru , ra fan phiyọ ( YHWH ) vwo si na , hẹ evunrẹ efanfan rẹ Greek Septuagint na - a .
Ota yena uyota ?
Vwẹ uherevie rẹ ẹgbukpe ujorin uje rẹ ọke avwanre na , a mrẹ ẹbẹre evo rẹ Septuagint na re herọ vwẹ ọke rẹ Jesu .
A mrẹ odẹ ọfuanfon rẹ Ọghẹnẹ ra vwẹ ibieta rẹ Hibru si vwẹ evun rayen .
Ọhọhọ nẹ ihwo re vwariẹn ẹbe na si ukuko na si oderhi rẹ Ọghẹnẹ no , ayen de wene vẹ Kyʹri·os rọ dia ubiota rẹ Grik vwọ kẹ “ Ọrovwori . ”
Efanfan rẹ New World Translation na phi odẹ rẹ Ọghẹnẹ phiyọ asan ofori vwevunrẹ Baibol na .
Ukpirhin rẹ Abadi rẹ Arhọ Kanre , ọ rẹ ọbe rẹ Aizaya ro te ẹgbukpe 2,000 re .
Eta rọyen vẹ e rẹ Baibol rẹ nonẹna shephiyọ
Vwọrẹ uyota , ihwo ri si Baibol na si erọnvwọn evo chọ .
Ẹkẹvuọvo osichọ tiọyena wene ovuẹ rẹ Baibol na - a .
“ O vwo uyono rẹ Inenikristi kiriguo vuọvo re mu kpahen isiesi ra phraro kpahe - en . ” ​ — Our Bible and the Ancient Manuscripts .
Osichọ rẹ isiẹbe rẹ ihwo ri Ju yen ma havwen .
“ Isiẹbe rẹ Ju rẹ ẹgbukpe ujorin rẹsosuọ yen si Ẹbẹre ra vwẹ Hibru si vwẹ Baibol na , ayen vwo imuẹro nẹ ayen siro gbagba . ” ​ — Second Thoughts on the Dead Sea Scrolls .
Kerẹ udje , ukpirhin ọbe rẹ Aizaya ra mrẹre vwẹ usun rẹ ẹbe rẹ ukpirhin rẹ Abadi rẹ Arhọ Kanre na , vwẹ ẹgbukpe 1,000 vwọ ghwo nọ e ra ka mrẹ jovwo .
A vwọ reyọ vwọ vwanvwe ọ re vwori nonẹna , ewene vọ yen a mrẹ vwọ ?
“ Amasan evo yen a da vwẹ ota ba yẹrẹ si ota no . ” ​ — The Book .
A History of the Bible .
Enẹna , ọ hepha lọlọhọ a vwọ mrẹ osichọ rẹ isiẹbe evo ri gbẹrophiyotọ - ọ , a me je rhuẹrẹ ayen phiyọ .
“ O vwo ẹbe awanre vuọvo rẹ eta rọyen gbare kerẹ e rẹ Ọphọ Kpokpọ na - a . ” ​ — The Books and the Parchments .
“ Inenikristi se vwo imuẹro nẹ eta rẹ Baibol na je pha gbagba kirobo rọ hepha vwẹ ọke rẹsosuọ re vwo sio , dede nẹ a vwanrienrẹ si abọ buebun re . ” ​ — The Book .
A History of the Bible .
Ọtiọyena , e wene ovuẹ rẹ Baibol na ?
Ẹkpahọnphiyọ rọyen yen , ẹjo !
IHWO RI SE ẸBE RẸ AVWANRE NỌRE . . .
Ihwo buebun vwẹ akpọ na rorori nẹ Ikrismasi ọyen orẹ rẹ ẹdevwiẹ rẹ Jesu Kristi .
Wo se roro kpahọn re , sẹ Inenikristi rẹ ẹgbukpe ujorin ẹsosuọ re dia ihwo ri sikẹre Jesu ru Ikrismasi ?
Wọ riẹn oborẹ Baibol na ta kpahen ẹdevwiẹ ?
Ẹkpahọnphiyọ vwọ kẹ enọ nana cha chọn wẹ uko vwọ riẹn sẹ ofori rẹ Inenikristi vwo ru Ikrismasi .
Ẹsosuọ , Baibol na vwẹ ọke vuọvo vwọ ta ota kpahen orẹ rẹ ẹdevwiẹ rẹ Jesu yẹrẹ ọ rẹ idibo rẹ Ọghẹnẹ efa re fuevu - un .
Ihwo ivẹ ọvo yen Baibol na djunute nẹ ayen re orẹ rẹ ẹdevwiẹ .
Ihwo ivẹ na dia idibo rẹ Jihova rọ dia Ọghẹnẹ rẹ Baibol na - a , orharhe iyẹnrẹn yen ji nẹ orẹ rẹ ẹdevwiẹ rayen na rhe .
( Jẹnẹsis 40 : 20 ; Mak 6 : 21 ) Kirobo rẹ Encyclopædia Britannica , tare , Inenikristi rẹsosuọ vwọso “ orẹ rẹ ẹdevwiẹ , kidie ọyen ẹkuruemu rẹ egedjọ . ”
Ẹdẹ vọ yen vwiẹ Jesu ?
Baibol na se ẹdẹ re vwo vwiẹ Jesu - u .
McClintock and Strong’s Cyclopedia da ta : “ A cha sa mrẹ ẹdẹ re vwiẹ Jesu vwẹ Ọphọ Kpokpọ na yẹrẹ vwẹ asan ọfa - a . ”
Vwọrẹ uyota , ọ da dianẹ Jesu guọnọ nẹ a re orẹ rẹ ẹdevwiẹ rọyen , ọ ra nẹrhẹ a riẹn ẹdẹ re vwiẹrẹ vwevunrẹ Baibol na .
Ọrivẹ , o vwo asan vuọvo vwẹ Baibol na rọ tare nẹ Jesu yẹrẹ iyinkọn rọyen ru Ikrismasi - i .
Kirobo rẹ New Catholic Encyclopedia tare , obọ rẹsosuọ re vwo djunute Ikrismasi ọyen ọ ra mrẹre “ vwẹ Chronograph rẹ Philocalus rọ dia ikalẹnda rẹ ihwo rẹ Rom re siri oma ukpe rẹ 336 [ C.E . ] . ”
O muẹro nẹ e si Baibol na nu , Jesu ji rhivwin kpo odjuvwu ikpe ujorin buebun tavwen e ki si ọbe yena .
Ọtiọyena , ọbe rẹ McClintock and Strong na da ta nẹ “ orẹ rẹ Ikrismasi nẹ obọ rẹ Ọghẹnẹ rhe - e , a je mrẹ vwẹ Ọphọ Kpokpọ na - a . ”
*
Irueru vọ yen Jesu vuẹ idibo rọyen nẹ ayen ru ?
Jesu rọ dia Oyono Rode na vwẹ odjekẹ kẹ idibo rọyen kpahen obo rọ guọnọ nẹ ayen ru , e ji si odjekẹ na phiyọ Baibol na .
Ẹkẹvuọvo , orẹ rẹ Ikrismasi dia ọvo usun rẹ odjekẹ na - a .
Kirobo rẹ oyono vwẹ isikuru guọnọre nẹ emọ rẹ isikuru na ru vrẹ odjekẹ ra vwọ kẹ aye - en ye , ọtiọyen yen Jesu je guọnọ nẹ idibo rọyen “ yeri kirobo rẹ Ọbe Ọfuanfon na djeri . ” ​ — 1 Kọrẹnt 4 : 6 .
Ukperẹ Ikrismasi , o vwo irueru ọghanghanre ọvo rẹ Inenikristi rẹsosuọ na nabọ ru , ọyen Ẹkarophiyọ rẹ Ughwu ri Jesu .
Jesu komobọ yen vuẹ idibo rọyen ọke vẹ obo re ru Ẹkarophiyọ na wan .
E si odjekẹ na vẹ ẹdẹ re vwo ru Ẹkarophiyọ na phiyọ Baibol na . ​ — Luk 22 : 19 ; 1 Kọrẹnt 11 : 25 .
Kirobo re dje cha na , Ikrismasi ọyen orẹ rẹ ẹdevwiẹ , Inenikristi ẹgbukpe ujorin rẹsosuo vwobọ vwẹ orẹ rẹ egedjọ yena - a .
Kpobarophiyọ , o vwo asan vuọvo rẹ Baibol na da tanẹ Jesu yẹrẹ ohwo ọfa ru Ikrismasi - i .
Fikirẹ odjefiotọ nana , Iduduru rẹ Inenikristi vwẹ akpọeje da rhe rhọvwen nẹ ofori rẹ Inenikristi vwo ru Ikrismasi - i .
Wọ da guọnọ evuẹ efa kpahen asan rẹ uruemu sansan re ruẹ vwẹ Ikrismasi nurhe , ni uyovwinrota na “ Our Readers Ask . . .
What Are the Facts About Christmas ? ”
rọhẹ Uwevwin Orhẹrẹ rẹ December 1 , 2014 ọ rẹ Oyibo , wọ sa mrẹ vwẹ www.jw.org .
“ Urogho rẹ ihwo buebu ” vwo nẹ ẹgborho na ejobi rhe che sivwin rhọ vwẹ ofovwin rẹ Amagidọn
Ihwo evo vwo imuẹro nẹ . . .
ọyen ofovwin ra da cha vwẹ ibọmbu wọ ghwọrọ akpọeje .
Die wo rorori ?
Oborẹ Baibol na tare
Amagidọn ọyen asan rẹ udje re de che phi “ ofovwi rẹ ẹdẹ rode rẹ Ọghẹnẹ Ọrovwoẹgba na . ” ​ — Ẹvwọphia 16 : 14 , 16 .
Die ọfa yen Baibol na se yono avwanre ?
Ọghẹnẹ cha vwẹ ofovwin rẹ Amagidọn ghwọrọ akpọ na - a , ukperẹ ọtiọyen , ọ cha reyọ vwo sivwin akpọ na vwo nẹ obọ rẹ ihwo re guọnọ guọghọ . ​ — Ẹvwọphia 11 : 18 .
Ofovwin rẹ Amagidọn cha vwẹ ofovwin ejobi toba . ​ — Une Rẹ Ejiro 46 : 8 , 9 .
Die wọ cha ta ?
E
Ẹjo
Ọkiọvo
Oborẹ Baibol na tare
“ Urogho rẹ ihwo buebu ” vwo nẹ ẹgborho na ejobi cha wan vrẹ “ ukpokpogho rode na ” ro che vwoba ọke re de phi ofovwin rẹ Amagidọn nu . ​ — Ẹvwọphia 7 : 9 , 14 .
Die ọfa yen Baibol na se yono avwanre ?
Ọghẹnẹ guọnọre nẹ ihwo buebun sivwin rhọ vwẹ ofovwin rẹ Amagidọn .
Irumwemwu re rhọvwen kurhẹriẹ - ẹ yen ọ cha ghwọrọ . ​ — Izikiẹl 18 : 32 .
Baibol na dje obo re se vwo sivwin rhọ vwẹ ofovwin rẹ Amagidọn . ​ — Zẹfanaya 2 : 3 .
Wọ da guọnọ evuẹ efa , ni uyovwinrota 8 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre
Ọ je herọ vwẹ www.jw.org / urh
Ovwan Iseri ri Jihova Vwo Imwẹro Kpahen Jesu ?
( Ni KPAHEN AVWANRE > ENỌ REDJE ẸNẸNỌ )
3 Ayen Vwẹ Oma Rayen Kpahotọ
7 “ Vwẹ Ẹro so Ọrovwohwo , ru Wo Ru Ọ rẹ Esiri ”
Uyovwinrota nana che djekpahen oborẹ uyovwinrota rẹ ukpe rẹ 2017 sa chọn avwanre uko vwọ vwẹroso Jihova siẹrẹ e de hirharoku egbabọse .
Womarẹ udje rẹ idibo rẹ Ọghẹnẹ rẹ ọke awanre , a cha mrẹ obo ra sa vwọ vwẹroso ukẹcha rẹ Jihova siẹrẹ a da rhuẹrẹ ebẹnbẹn phiyọ kugbe a da je chọn ihwo efa uko .
12 Ni Egbomọphẹ Wẹn Ghanghanre
Vwẹ uyovwinrota nana , e che yono obo re se vwo ni egbomọphẹ rẹ avwanre ghanghanre je reyọ ruiruo vwẹ idjerhe rọ nẹrhẹ oma vwerhen Ọghẹnẹ .
Ọ je cha chọn avwanre uko vwọ mrẹ obo re se vwo muọghọ kẹ egbomọphẹ rẹ ihwo efa .
17 Oboresorọ Omaevwokpotọ Vwọ Ghanre
22 Wọ sa Vwomakpotọ Vwẹ Ọke rẹ Ebẹnbẹn
Iyovwinreta nana cha chọn avwanre uko vwọ nabọ vwo ẹruọ rẹ uruemu rẹ omaevwokpotọ .
Uyono rẹsosuọ na che djekpahen oborẹ omaevwokpotọ mudiaphiyọ vẹ obo ro jẹ emudiaphiyọ .
Ọrivẹ na che yono avwanre obo ra sa vwọ vwomakpotọ tobọ vwẹ ọke rẹ ebẹnbẹn .
27 “ Vwẹ Ayen Yono Ihwo ri Vwo Esegbuyota ”
Uvwiẹ ọvo vwo wene ọfa na , ighene na keyen vwẹrote iruo rẹ iniọvo re kpakore ruẹ jovwo .
Uyovwinrota nana che djekpahen oborẹ ighene vẹ ihwo re kpakore sa vwọ nuẹ nene ewene sansan nana .
32 Wọ Riẹnre Jovwo ?
INIỌVO eya buebun re je rọvwọ - ọn , hẹ usun rẹ Iseri rẹ Jihova re ga vẹ oruru vwẹ asan ra da ma guọnọ ukẹcha .
Evo ga vwẹ ẹkuotọ efa vwẹ ikpe buebun re .
Die yen chọn ayen uko vwọ jowọ nana ?
Die yen ayen yono nẹ iruo ẹga nana rhire ?
Mavọ yen o djobọte akpeyeren rayen wan ?
Avwanre riẹnmie iniọvo eya evo re ga krẹre .
Wọ da dia oniọvo aye rọ je rọvwọ - ọn ro vwo owenvwe ro vwo vwobọ vwẹ iruo ẹga na rọ vọnre vẹ omavwerhovwẹn , imuẹro herọ nẹ wọ cha mrẹ erere vwo nẹ eta rayen rhe .
Vwọrẹ uyota , udje rayen sa dia erere kẹ idibo rẹ Ọghẹnẹ ejobi .
Anita
Wo vwo ẹwẹn ivivẹ sẹ wọ sa ghene ga vwẹ ẹkuotọ ọfa jẹ wọ je rọvwọ - ọn ?
Anita , rọhẹ ẹgbukpe 75 ji vwo ẹwẹn ivivẹ kpahen ẹgba rọyen .
England yen ọ dia ghwanre , ọ ton iruo ọkobaro phiyọ ọke rọ vwọ hẹ ẹgbukpe 18 .
Ọ da ta : “ Oma vwerhen ovwẹ siẹrẹ mi de yono ihwo kpahen Jihova , jẹ me nama roro nẹ mi se kpo ẹkuotọ ọfa - a .
Mi yono ejajẹ ọfa - a , o ji muvwẹro nẹ me cha sa tobọ riẹ - ẹn .
Ọtiọyena , ọke re vwo durhie uvwe kpo Isikuru rẹ Gilead , o de gbevwunu mamọ .
Me nama roro nẹ ohwo kerẹ omẹvwẹ ro fiemu na - a che se vwo oka rẹ edurhie tiọye - en .
Ẹkẹvuọvo , me da vuẹ oma mẹ nẹ , ‘ Jihova da tanẹ mi se ruo , me cha davwọn . ’
Ọ vrẹ ẹgbukpe 50 re .
Vwo nẹ ọke yena rhe , me ga kerẹ imishọnare vwẹ ẹkuotọ rẹ Japan . ”
Ọ da je ta : “ Mi jiro kẹ iniọvo eya re je dia ighene nẹ ayen vwomakpahotọ kẹ iruo ọkobaro vwẹ ẹkuotọ ọfa .
Oma vwerhen ovwẹ nẹ buebun ghini ru ọtiọyen . ”
Iniọvo eya re ga vwẹ ẹkuotọ oshesheri mrẹrẹ bẹnbẹn ayen vwo brorhiẹn na ẹsosuọ .
Die yen kẹ ayen uduefiogbere ?
Maureen
Maureen , rọhẹ ẹgbukpe 64 tare nẹ , “ Nẹ ọkiemọ rhe , ọyen me vwọ guọnọ yerin omamọ akpọ , me sa vwọ vwẹ ukẹcha kẹ ihwo efa . ”
Ọke ro vwo te ẹgbukpe 20 , ọ da kua kpo Quebec rọhẹ Canada , asan ra da guọnọ ukẹcha rẹ ekobaro mamọ .
Ọ da ta : “ Ọke vwọ yanran na , e de durhie uvwe kpo Isikuru rẹ Gilead , oshọ me vwọ yanjẹ igbeyan mẹ vwo kpo asan ọrhorha , mu uvwe .
Oshọ me vwọ yanjẹ oni mẹ vwo mu uvwe kidie ọyen ọvo yen cha vwẹrote ọsẹ mẹ rọ muọga .
Me nẹrhovwo kẹ Jihova kpahen ẹdia nana ason buebun vẹ oviẹ .
Me vwọ vuẹ ọsẹ vẹ oni mẹ kpahen obo ri kpokpo uvwe ẹwẹn , ayen da vuẹ vwẹ nẹ mi rhiabọreyọ edurhie na .
Ukoko na ji bicha ọsẹ vẹ oni mẹ .
Ukẹcha rẹ Jihova re me mrẹre kẹ vwẹ imuẹro nẹ ọ je cha vwẹrote vwe .
Mi de muegbe me vwọ yanran ! ”
Vwo nẹ 1979 , Maureen gare kerẹ imishọnare vwẹ West Africa vrẹ ẹgbukpe 30 .
Nonẹna , Maureen vwẹrote oni rọyen vwẹ Canada , ọ je ga kerẹ ọkobaro oghẹresan .
O vwo roro kpo obuko , ọ da ta : “ Ọkieje Jihova vwọ kẹ vwẹ obo me ghwa guọnọ vwẹ ọke me ghwa vwọ guọnọ . ”
Wendy
Wendy , rọhẹ ẹgbukpe 65 , ton iruo ọkobaro phiyọ ọke rọ vwọ hẹ ẹgbukpe 14 .
Ọ da ta : “ Oma vo vwẹ mamọ , me sa ta ota kẹ ọrhorha - a .
Ẹkẹvuọvo , iruo ọkobaro yono uvwe oborẹ me sa vwọ ta ota kẹ kohwo kohwo , mi de rhi vwo uduefiogbere .
Ọke vwọ yanran na , oshọ rhe mu uvwe - e .
Iruo ọkobaro yono uvwe nẹ me vwẹroso Jihova , ki mi rhi vwo ẹwẹn me vwọ ga vwẹ ẹkuotọ ọfa .
Vwọba , oniọvo aye ọvo rọ gare kerẹ imishọnare vwẹ Japan vrẹ ẹgbukpe 30 re , de se vwe nene oma kpo iruo aghwoghwo na vwẹ Japan rọ cha reyọ emeranvwe erha .
Oyan nana nẹrhẹ owenvwe mẹ rhoma ganphiyọ , mi vwo kpo ẹkuotọ ọfa ra ga . ”
Vwẹ 1986 , Wendy da kua kpo Vanuatu , orere rẹ ame riariẹ phiyọ , omarẹ iroko 1,770 vwẹ ẹbẹre ọnre vanẹcha rẹ Australia .
Wendy jehẹ Vanuatu , ọ ga vwẹ asan re de ruiruo rẹ efanfan .
Ọ da ta : “ Ọ kẹ vwẹ aghọghọ rode me da mrẹ ẹko vẹ ikoko sansan re vwo muẹ vwẹ asan ri sherabọ .
Ọyena uphẹn rode mi vwo vwobọ vwẹ iruo rẹ Jihova vwẹ ekogho nana rẹ ame riariẹ phiyọ na . ”
Kumiko ( uherevie )
Kumiko , rọhẹ ẹgbukpe 65 ga kerẹ ọkobaro ọkieje vwẹ Japan , tavwen oniọvo aye rọ dia ọrivẹ rọyen ke vuẹ nẹ ayen kua kpo Nepal .
Kumiko da ta : “ Ọkieje yen ọ vwọ vuẹ vwẹ , jẹ me rhọnvwa - an .
Oshọ mi vwo yono ejajẹ kpokpọ je dia asan kpokpọ mu uvwe .
Igho ra je vwọ kua kpo ẹkuotọ ọfa jẹ ebẹnbẹn ọvo .
A ta ọyena obọ , me da rha mrẹ oma mẹ vwẹ họspito fikirẹ asidẹnti rẹ imotosaikoro .
Ki mi roro : ‘ Die yen cha vwọ kpahen ọnana ?
Mi se shero ọga ọgangan rọ da nẹrhẹ mi je iruo rẹ ọkobaro mẹ eruo vwẹ ẹkuotọ ọfa .
Me sa ga vwẹ ẹkuotọ ọfa , ọ da tobọ dia ẹgbukpe ọvo ? ’
Me nẹrhovwo gangan vwọ kẹ ukẹcha rẹ Jihova . ”
O vwo nẹ họspito na nu , Kumiko de kpo Nepal , ọke vwọ yanran na ọ vẹ ọrivẹ rọyen na da kua kpo oboyin .
Ọ joma te ẹgbukpe ihwe rẹ Kumiko vwọ ga vwẹ ẹkuotọ rẹ Nepal re , ọ da ta : “ Ebẹnbẹn me ro ẹnwan kpahan jovwo na da rhe dia kerẹ Abadi Ọvwavware rọ ghare kpo ẹkẹn ivẹ .
Oma vwerhen ovwẹ nẹ me ra ga vwẹ asan ra da ma guọnọ ukẹcha .
Ọke buebun mi de ghwoghwo ota kẹ orua ọvo , ihwo iyorin yẹrẹ esan re dia kẹrẹ ayen se kuomaba avwanre .
Imitete dede tobọ vuẹ vwẹ nẹ me kẹ ayen itrati .
Omavwerhovwẹn herọ siẹrẹ e de ghwoghwo ota kẹ ihwo re nabọ kerhọ tiọyena . ”
Aphro herọ - ọ , iniọvo eya nana re je rọvwọn na - a rhiẹromrẹ egbabọse .
Die yen ayen ru kpahen ẹdia nana ?
Diane
Diane , ro nẹ Canada rhe tare nẹ , “ Ẹsosuọ , ọ bẹnre mi vwo kpo asan oshesheri ọtiọyen jẹ orua mẹ vwo . ”
Ọ hẹ ẹgbukpe 60 re , ọ gare kerẹ imishọnare vwẹ Ivory Coast ( ra rhe riẹn phiyọ Côte d’Ivoire ) ẹgbukpe 20 .
Ọ da je ta : “ Me rẹ Jihova nẹ ọ chọn vwẹ uko vwo vwo ẹguọnọ kpahen ihwo mi ghwoghwo ota kẹ .
Oniọvo Jack Redford , rọ dia ọvo usun rẹ iyono mẹ vwẹ Isikuru rẹ Gilead , vuẹ avwanre nẹ ẹsosuọ avwanre se hirharoku ebẹnbẹn sansan vwẹ asan re ji avwanre ra na , ma rho uweren ọgangan .
Ẹkẹvuọvo , ọ da je ta : ‘ Wo nẹ uweren na - a .
Ni ihwo na , ni opharo vẹ ẹro rayen .
Ni oborẹ ovuẹ rẹ Baibol na djobọte ayen wan . ’
Ọtiọyen mi ghini ru , ọ ghene kẹ vwẹ ebruba gbidiki !
Mi de ghwoghwo ovuẹ rẹ Uvie na kẹ ihwo , ke me mrẹ omavwerhovwẹn vwẹ opharo rayen . ”
Orọnvwọn ọfa vọ yen vwẹ ukẹcha kẹ oniọvo Diane vwọ ga vwẹ ẹkuotọ oshesheri ?
Ọ da ta : “ Mi siẹkẹrẹ ihwo me vwẹ Baibol na yono , ọ je kẹ vwẹ aghọghọ rode siẹrẹ ayen da rhe dia idibo rẹ Jihova .
Me vwẹ asan me da ga na vwo ru uwevwin mẹ .
Mi de rhi vwo esẹ vẹ ini , iniọvo eshare vẹ eya vwẹ ukoko na , kirobo rẹ Jesu tare . ” ​ ​ —⁠ Mak 10 : ​ 29 , 30 .
Anne , rọhẹ ẹgbukpe 46 , ga vwẹ ẹkuotọ ọvo ra da dobọ rẹ owian na ji vwẹ Asia .
Ọ tare nẹ , “ Ikpe buebun me ga vwẹ asan sansan re na , mi nene iniọvo eya buebun dia , asan ayen nurhe vẹ uruemu rayen fẹnẹ ọmẹ shesheri .
Ọtiọyena , ẹghwọ sa vwomaphia ọkiọvo .
Vwẹ ẹdia tiọyena , ke me davwẹngba vwọ nabọ vughe ihwo me vẹ ayen gba dia na , mi se vwo vwo ẹruọ rẹ ẹkuruemu rayen .
Me je davwẹngba mi vwo dje ẹguọnọ vẹ erorokẹ kẹ ayen vwọ vrẹ obo ri jovwo .
Oma vwerhen ovwẹ nẹ ẹgbaẹdavwọn mẹ nẹrhẹ mi vwo emamọ igbeyan rhi te nonẹna , ọnana chọn vwẹ uko vwọ riavwerhen rẹ iruo mẹ . ”
Ute
Vwẹ 1993 , e de ji oniọvo Ute , rohẹ Germany kpo Madagascar , ra ga kerẹ imishọnare ; asaọkiephana , ọ hẹ ẹgbukpe 53 re .
Ọ da ta : “ Ẹsosuọ , mi nene erọnvwọn buebun muabọ ; ejajẹ na , aruọke na , ọga rẹ odo , edjan sansan re so ọga kẹ ohwo .
Ẹkẹvuọvo , me mrẹ ukẹcha mamọ .
Ihwo me vwẹ Baibol yono , iniọvo eya rehẹ asan na , vẹ emọ rayen , vwẹ odirin yono uvwe ejajẹ na .
Ọrivẹ mẹ nabọ vwẹrote vwe ọke me vwọ muọga .
Jẹ ọ rọ ma rho , Jihova chọn vwẹ uko .
Me ta ọdavwẹ mẹ kẹ ọkieje womarẹ ẹrhovwo .
Ke me hẹrhẹ , ọkiọvo ẹdẹ ibro yẹrẹ emeranvwe evo wan tavwẹn me ke mrẹ ẹkpahọnphiyọ rẹ ẹrhovwo mẹ .
Jihova yen rhuẹrẹ ebẹnbẹn mẹ eje phiyọ . ”
Oniọvo Ute ga vwẹ Madagascar omarẹ ẹgbukpe 23 re .
Kerẹ iniọvo efa re ga vwẹ asan efa , ọkieje yen iniọvo eya re je rọvwọ - ọn re ga vwẹ ẹkuotọ efa vwo gbikun rẹ erere ayen mrẹre .
Erhọ yen ebruba evo ayen rhiẹromrẹ ?
Heidi
Heidi , ro nẹ Germany rhe , ga kerẹ imishọnare vwẹ Ivory Coast ( ra rhe riẹn phiyọ Côte d’Ivoire ) rhavwẹn ukpe rẹ 1968 , asaọkiephana ọ hẹ ẹgbukpe 73 re .
Ọ tare nẹ , “ Orọnvwọn rọ ma kẹ vwẹ aghọghọ yen me vwọ mrẹ emọ mi vwori vwevunrẹ ukoko na re yan ‘ nene uyota na . ’
Ihwo evo me vwẹ Baibol yono , ga kerẹ ekobaro vẹ ekpako enẹna .
Buebun rayen se vwe Mama .
Ọvo usun rẹ ekpako na vẹ aye rọyen kugbe emọ rayen reyọ ovwẹ kerẹ ẹbẹre ọvo rẹ orua rayen .
Kọyen Jihova kẹ vwẹ ọmọshare vẹ aye , kugbe ivwrọmọ erha . ” ​ ​ —⁠ 3 Jọn 4 .
Karen ( uherevie )
Karen , ro nẹ Canada rhe , gare vwẹ West Africa , vrẹ ikpe 20 , enẹna ọ hẹ ẹgbukpe 72 re .
Ọ da ta : “ Iruo rẹ imishọnare yono uvwe uruemu rẹ omaevwoze , ẹguọnọ , vẹ odirin .
Vwọba , kidie nẹ mi nene ihwo ri nẹ ẹkuotọ sansan rhe wian kuẹgbe , ẹro mi vwo nẹ ihwo de rhi wene .
Me rhe mrẹvughe nẹ idjerhe sansan yen herọ re vwo ruẹ orọnvwọn .
A mrẹ vwo dje omavwerhovwẹn rọye - en , mi vwo emamọ igbeyan vwẹ kasan kasan !
Dede nẹ akpeyeren vẹ asan avwanre da ga fẹnẹre asaọkiephana , oyerinkugbe avwanre je nabọ gan . ”
Margaret , ro nẹ England rhe , te ẹgbukpe 79 re . Ọ gare kerẹ imishọnare vwẹ Laos .
Ọ tare nẹ , “ Ra vwọ ga vwẹ ẹkuotọ ọfa chọn vwẹ uko vwọ mrẹ oborẹ Jihova si ihwo rẹ ẹkuotọ eje vwọ ro ukoko rọyen .
Ọnana bọn esegbuyota mẹ gan mamọ .
Ọ kẹ vwẹ imuẹro kokoroko nẹ Jihova yen suẹn ukoko rọyen na , ọhọre rọyen ji che rugba . ”
Aphro herọ - ọ , iniọvo eya re je rọvwọ - ọn re ga vwẹ ẹkuotọ efa , nabọ vwobọ vwẹ iruo aghwoghwo na vọnvọn .
Ayen fo ihwo ra nabọ jiri . ( Iguẹ .
11 : 40 ) Ayen ji buẹnphiyọ ọkeneje .
( Une 68 : 11 ) Wọ sa rhuẹrẹ ẹdia wẹn phiyọ rere wo nene udje rẹ iniọvo eya nana re vọnre vẹ oruru na ?
Wo de ru ọtiọyen , ku wọ sa “ davwe re wọ mrẹ nẹ Ọrovwohwo yoma ! ” ​ ​ —⁠ Une 34 :⁠ 8 .
“ Kpo ẹkuotọ ra da ma guọnọ ukẹcha na rere wọ mrẹ oborẹ akpeyeren re oboyin hepha .
Ọ da dianẹ wo che se ru ọtiọyen enẹna - a , gbe kuomakugbe ukoko rẹ ejajẹ ọfa rọhẹ ẹkuotọ wẹn .
Yono ejajẹ vẹ ẹkuruemu rayen .
Ọ rọ ma rho , vwẹroso Jihova .
O vwo erọnvwọn buebun mi rorori nẹ mi che se ru - u , jẹ womarẹ ukẹcha rẹ Jihova , me sa nabọ ru ayen . ” ​ ​ —⁠ Karen
Margaret , omarẹ 1968
“ Bru imishọnare vẹ ekobaro re ga krẹre ra vwọ kẹ uchebro .
Muegbe rẹ ekpu wẹn .
Nẹrhovwo vwọ kẹ odjekẹ .
Wọ je mrẹvughe nẹ uyota vuọvo ọyen avwanre eje ghwoghwo kẹ ihwo vwẹ akpọneje .
Vwo imuẹro na nẹ re vwo kpo ẹkuotọ ọfa da ra ga kẹ ohwo akpeyeren rọ vọnre vẹ omavwerhovwẹn . ” ​ ​ —⁠ Margaret

“ Vwẹ ẹro so Ọrovwohwo , ru wo ru ọ rẹ esiri . ” ​ — UNE 37 : 3 .
UNE : 133 , 63
Noa .
Devid .
Idibo rẹ Jihova efa re fuevun .
Ẹgba sansan vọ yen Jihova vwọ kẹ ohworakpọ ?
JIHOVA ma ihworakpọ vẹ ẹgba sansan .
Ọ kẹ avwanre ẹgba iroro ra sa vwọ rhuẹrẹ ebẹnbẹn phiyọ je jiroro kpahen obaro na .
( Isẹ 2 : 11 ) Ọ kẹ avwanre ẹgba re vwo ru obo ra jiroro rọyen , e se vwo ru ẹkẹn re bru kẹ oma .
( Fil . 2 : 13 ) Ọ je ma avwanre vẹ ẹwẹn obrorhiẹn rọ vuẹ avwanre obo ri yoma vẹ obo re chọre , rọ chọn avwanre uko vwọ kẹnoma kẹ umiovwo je rhuẹrẹ echobọ avwanre phiyọ siẹrẹ e de ruchọ . ​ ​ —⁠ Rom 2 :⁠ 15 .
Mavọ yen Jihova guọnọre nẹ avwanre reyọ ẹgba avwanre vwo ruiruo wan ?
Jihova rhẹro rọyen nẹ a cha reyọ ẹgba avwanre vwo ruiruo vwẹ idjerhe abavo .
Diesorọ ?
Kidie o vwo ẹguọnọ avwanre , ọ je riẹn nẹ oma cha vwerhen avwanre siẹrẹ a da reyọ okẹ nana vwo ruiruo .
Womarẹ Baibol na , Jihova vuẹ avwanre nẹ a vwẹ ẹgba avwanre vwo ruiruo esiri .
Kerẹ udje , vwẹ ẹbẹre rẹ Baibol na ra vwẹ Hibru vwo si , avwanre seri nẹ , “ Iroro rẹ ohwo rọ vwẹ ẹro te otọ je yovwo - o ” ; “ kemu kemu rẹ obọ wẹn se ru , vwẹ ogangan wẹn ruo . ”
( Isẹ 21 : 5 ; Aghwo . 9 : 10 ) Vwẹ ẹbẹre ra vwẹ Grik vwo si , a da je vuẹ avwanre nẹ , “ Vwẹ ọtiọye na rẹ avwanre mrẹ obọ na , e jẹn avwanre ru emu esiri kẹ ihwo ejobi ” ; “ kirobo ra kẹ ovwan okẹ bu te , ovwan je kẹ ohwohwo rhe . ” ( Gal .
6 : 10 ; 1 Pita 4 : 10 ) O muẹro dẹn nẹ Jihova guọnọre nẹ e ru obo re sa vwẹ erere kẹ avwanre vẹ ihwo efa .
Erọnvwọn vọ yen ohworakpọ che se ru - u ?
Dedena , Jihova riẹnre nẹ o vwo asan rẹ ẹgba rẹ ihworakpọ teri .
Avwanre che se si jẹgba , umwemwu , vẹ ughwu no - o ; avwanre ji che se sun ihwo efa - a , kidie ihwo eje vwo egbomọphẹ .
( 1 Ivie 8 : 46 ) Otoro erianriẹn vẹ aghwanre avwanre vwori - i , avwanre emọ vwẹ obaro rẹ Jihova . ​ ​ —⁠ Aiz .
55 :⁠ 9 .
“ Vwẹ ẹro so Ọrovwohwo , ru wo ru ọ rẹ esiri ” siẹrẹ wo de nene ebẹnbẹn muabọ
Die yen a cha fuẹrẹn vwẹ uyono nana ?
Vwẹ kẹdia kẹdia eje , ofori nẹ a vwẹroso odjekẹ rẹ Jihova , vẹ imuẹro nẹ o che bicha avwanre , o ji che ru kẹ avwanre oborẹ avwanre che se ru - u .
Dedena , o ji fo nẹ e ru asan ẹgba avwanre teri , a jowọ ra guọnọre vwọ rhuẹrẹ ebẹnbẹn phiyọ , a me je chọn ihwo efa uko .
( Se Une Rẹ Ejiro 37 :⁠ 3 . )
Kọyen ofori nẹ a “ vwẹ ẹro so Ọrovwohwo , ” ji “ ru ọ rẹ esiri . ”
Vwẹ ẹdia nana , e jẹ a fuẹrẹn obo re se yono nẹ udje rẹ Noa , Devid , vẹ idibo rẹ Ọghẹnẹ efa re vwẹroso Jihova ayen da jowọ ra guọnọre .
Vwevunrẹ uyono na , a cha mrẹ oborẹ ayen che se ru - u vẹ oborẹ ayen se ru , ayen de ji ruo .
Djisẹ rẹ ẹdia rẹ Noa hirharoku .
Noa diarọ vwẹ ọke rẹ akpọ na vwọ “ vọn vẹ ozighi ” kugbe ọfanrhiẹn . ( Jẹn .
6 : ​ 4 , 9 - 13 ) Ọ riẹnre nẹ Jihova cha ghwọrọ akpọ rẹ umwemwu yena .
Dedena , ofu ji dje Noa fikirẹ erharhe uruemu rọ mrẹ na .
Vwẹ ẹdia yena , Noa mrẹvughe nẹ o vwo erọnvwọn evo ro che se ru - u , o ji vwo erọnvwọn efa ro se ru .
Ẹvwọsuọ vwẹ iruo aghwoghwo na ( Ni ẹkoreta 6 - 9 )
6 , 7 . ( a ) Die yen Noa che se ru - u ?
( b ) Idjerhe vọ yen ẹdia rẹ avwanre vwọ họhọ ọ rẹ Noa ?
Oborẹ Noa che se ru - u : Dede nẹ Noa ghwoghwo ovuẹ rẹ orhọ - esio rẹ Jihova , ọ cha sa gba irumwemwu na vwo rhiabọreyọ ovuẹ na - a , yẹrẹ si ọke rẹ Oghwe na rhe uko - o .
Ko fori nẹ Noa vwo imuẹro nẹ Jihova che ru ive rọyen gba ro vwo si umwemwu no vwẹ ọke ro fori . ​ ​ —⁠ Jẹn .
6 : 17 .
Avwanre ji yerẹn vwẹ akpọ rọ vọnre vẹ umwemwu , Jihova ji ve nẹ ọ cha ghwọrọ .
( 1 Jọn 2 : 17 ) Jẹ asaọkiephana , avwanre cha sa gba ihwo vwo nyo “ iyẹnrẹ esiri ” na - a .
O ji vwo oborẹ avwanre se ru rere “ ukpokpogho ” rode na vwọ fobọ tonphiyọ - ọ .
( Mat . 24 : ​ 14 , 21 ) Kerẹ Noa , a je guọnọ esegbuyota ọgangan vẹ imuẹro nẹ Ọghẹnẹ che ru orọnvwọn kpahọn kẹrẹkpẹ .
( Une 37 : ​ 10 , 11 ) O mu avwanre ẹro nẹ Jihova cha sa vwẹ uphẹn kẹ akpọ umwemwu nana nẹ ọ dia vrẹ obo rọ guọnọre - e . ​ ​ —⁠ Hab .
2 :⁠ 3 .
Mavọ yen Noa vwọ tẹnrovi obo ro se ru ?
( Ni uhoho rẹsosuọ na . )
Oborẹ Noa se ru : Ukperẹ ofu vwo dje fikirẹ obo ro che se ru - u , Noa da tẹnrovi obo ro se ru .
Kerẹ ohwo ro ruẹ “ aghwoghwo rẹ ọvwata , ” Noa fuevun ghwoghwo ovuẹ rẹ orhọ - esio rẹ Ọghẹnẹ .
( 2 Pita 2 :⁠ 5 ) Aphro herọ - ọ , ọnana chọn Noa uko vwọ sẹro rẹ esegbuyota rọyen .
Vwọba iruo aghwoghwo na , ọ je reyọ ugboma vẹ ẹgba iroro rọyen vwọ kare okọ kirobo rẹ Ọghẹnẹ vuẹrẹ . ​ ​ —⁠ Se Hibru 11 :⁠ 7 .
Idjerhe vọ yen avwanre sa vwọ vwẹrokere Noa ?
Kerẹ Noa , e jẹ avwanre “ dje ebuo - ebuo phihọ vwẹ iruo rẹ Ọrovwohwo . ”
( 1 Kọr . 15 : 58 ) Iruo tiọyena churobọ si ẹbọn vẹ ẹrhuẹrẹ rẹ asan ra da ga Jihova , omaẹvwọkpahotọ kẹ iruo vwẹ isikoko vẹ eghwẹkoko , yẹrẹ iruo vwẹ oghọn ukoko kugbe asan re de ruiruo rẹ efanfan .
Ọ rọ ma rho , avwanre muomaphiyọ iruo aghwoghwo na kidie ọnana kpuriẹn phiyọ iphiẹrophiyọ rẹ avwanre vwọ kẹ obaro na .
Oniọvo aye ọvo djisẹ rọyen enẹ : “ Wọ da vuẹ ihwo kpahen ebruba rẹ Uvie rẹ Ọghẹnẹ , ku wọ mrẹvughe nẹ ihwo na vwo iphiẹrophiyọ kakaka - a , ayen je mrẹ ebẹnbẹn rayen kirobo re cha dia bẹdẹ . ”
Vwọrẹ imuẹro , iruo aghwoghwo na nẹrhẹ a vwẹ ẹro abavo vwo nẹ obaro na , ọ je kẹ avwanre ẹgba vwevunrẹ onẹ rẹ arhọ na . ​ ​ —⁠ 1 Kọr .
9 :⁠ 24 .
Djisẹ rẹ ẹdia rẹ Devid hirharoku .
Jihova djisẹ rẹ Devid kerẹ ohwo “ ro ru obo rẹ udu [ rọyen ] guọnọre . ”
( Iruo 13 : 22 ) Devid , ọyen ohwo rọ fuevun vwẹ akpeyeren rọyen eje .
Dedena , o vwo ọke ọvo ro vwo ru umwemwu ọgangan .
Ọ vẹ Batsheba gbe igberadja .
A ta ọyena obọ , ọ rhoma ru ọrhuẹrẹphiyotọ re vwo hwe ọshare rẹ aye na , Yuraya , vwẹ ofovwin rere o se vwo si umwemwu rọyen nu .
Yuraya ọvo yen tobọ hwarhiẹ ọbe rẹ ughwu rọyen rẹ Devid kẹrẹ bru onotu rẹ isodje na ra ! ( 2 Sam .
11 : ​ 1 - 21 ) Dedena , umwemwu rẹ Devid na je vwomaphia .
( Mak 4 : 22 ) Kẹ die yen phiare , die yen Devid ruru ?
Imwemwu re wanre ( Ni ẹkoreta 11 - 14 )
11 , 12 . ( a ) Devid vwo ru umwemwu nu , die yen o che se ru - u ?
( b ) E de kurhẹriẹ nẹ imwemwu avwanre , die yen e se vwo imuẹro nẹ Jihova che ru kẹ avwanre ?
Oborẹ Devid che se ru - u : Devid cha sa rhẹriẹ obo re phiare na - a .
Ọ je cha sa vrabọ rẹ obo ri che nẹ obuko rọyen rhe - e .
Devid tobọ rioja rẹ erọnvwọn evo re te ẹdẹ ughwu rọyen . ( 2 Sam .
12 : ​ 10 - 12 , 14 ) Ọtiọyena , ọ guọnọ esegbuyota .
Ofori nẹ o vwo imuẹro nẹ o de kurhẹriẹ nẹ otọ ẹwẹn rhe , Jihova che vwo ghovwo je chọn uko vwo chirakon rẹ oja ri che no rhe .
Fikirẹ jẹgba , avwanre eje ru umwemwu .
Jẹ evo gan vrẹ evo .
Vwẹ ẹdia evo , e che se ku obo re ruru na rhẹriẹ - ẹ .
Obo ri nẹ obuko rọyen rhe kọyen a rioja rọyen .
( Gal . 6 :⁠ 7 ) Ẹkẹvuọvo , avwanre vwo imuẹro kpahen oborẹ Ọghẹnẹ tare , e de kurhẹriẹ , Jihova cha chọn avwanre uko vwẹ ọke ebẹnbẹn na dede nẹ avwanre ọvo yen vwẹ obọ suọ . ​ ​ —⁠ Se Aizaya 1 : ​ 18 , 19 ; Iruo Rẹ Iyinkọn Na 3 :⁠ 19 .
Mavọ yen Devid sa vwọ rhoma vwo omamọ oyerinkugbe vẹ Jihova ?
Oborẹ Devid se ru : Devid guọnọ rhuẹrẹ oyerinkugbe rọyen vẹ Jihova phiyọ .
Kọyensorọ o vwo rhiabọreyọ ọghwọku rẹ ọmraro rẹ Jihova , re se Natan . ( 2 Sam .
12 : 13 ) Devid je nẹrhovwo kẹ Jihova , ọ vuẹrẹ imwemwu rọyen vẹ owenvwe ọgangan rọ vwọ rhoma mrẹ aroesiri rẹ Jihova .
( Une 51 : ​ 1 - 17 ) Ukperẹ ẹwẹn rẹ abe na vwo muo rọ , Devid yono nẹ echobọ rọyen .
Ọ rha davwọn ọfa - a .
Ikpe evo vwọ wan nu , o de ghwu , evun - ẹfuọn vẹ ọyọnregan rọyen yen Jihova cha karophiyọ . ​ ​ —⁠ Hib .
11 : ​ 32 - 34 .
Die yen udje rẹ Devid na yono avwanre ?
Die yen udje rẹ Devid na yono avwanre ?
E de ru umwemwu ọgangan , ofori nẹ e kurhẹriẹ nẹ otọ rẹ ẹwẹn rhe , a je yare evwoghovwo rẹ Jihova .
E jẹ a fan imwemwu avwanre vwọ kẹ .
( 1 Jọn 1 :⁠ 9 ) O ji fo nẹ e bru ekpako na ra vwọ kẹ ukẹcha .
( Se Jems 5 : ​ 14 - 16 . )
E de rhiabọreyọ ukẹcha rẹ Jihova nana , ọ che djephia nẹ a vwẹroso ive rọyen nẹ o che sivwin avwanre ji vwo ghovwo avwanre .
Vwọba , ke che yono nẹ echobọ avwanre na , je yanphiaro vwẹ ẹga rẹ Jihova , ke che vwo iphiẹrophiyọ kpahen obaro na . ​ ​ —⁠ Hib .
12 : ​ 12 , 13 .
Ọga ( Ni ẹkorota 15 )
Die yen udje rẹ Hanah yono avwanre ?
Wọ sa je vwẹ ẹro roro idibo rẹ Jihova efa re vwẹrosuọ je jowọ ro fori .
Kerẹ udje , Hanah che se ru emu vuọvo kpahen ẹdia rẹ ẹgan rọyen na - a .
Ẹkẹvuọvo , o vwo imuẹro nẹ Jihova cha vwẹ uchebro kẹ , ọtiọyena ko kpo uwevwin ẹga na ọkieje , kọ je ta ọdavwẹ rọyen kẹ vwọrẹ ẹrhovwo . ( 1 Sam .
1 : ​ 9 - 11 ) Ọyena diẹ omamọ udje kẹ avwanre ?
E de nene ọga yẹrẹ egbabọse efa re rho vrẹ avwanre muabọ , ofori nẹ a vwẹ ẹnwan avwanre vwọ ya Jihova vẹ imuẹro nẹ ọ vwẹrote avwanre .
( 1 Pita 5 : ​ 6 , 7 ) Avwanre je davwẹngba vwọ mrẹ erere nẹ emẹvwa vẹ ọrhuẹrẹphiyotọ rẹ ukoko na efa . ​ ​ —⁠ Hib .
10 : ​ 24 , 25 .
Ọmọ ro bo ghwru ( Ni ẹkorota 16 )
Die yen emiọvwọn se yono nẹ udje rẹ Samuẹl ?
Kẹ emiọvwọn ri vwo emọ ri bo ghwru vwo ?
Samuẹl , rọ dia ọmanre , cha sa gba emọ rọyen re dia imiragua na nẹ ayen nene irhi rẹ Jihova ro yono aye - en . ( 1 Sam .
8 : ​ 1 - 3 ) Ọ yanjẹ ẹdia na vwo kẹ Jihova .
Dedena , Samuẹl sa sẹro rẹ ọyọnregan rọyen ji ru obo re nẹrhẹ Jihova ghọghọ .
( Isẹ 27 : 11 ) Nonẹna , iniọvo buebun re dia emiọvwọn ji rhiẹromrẹ ẹdia nana re .
Ayen vwo imuẹro nẹ kerẹ ọsẹ rẹ ọmọ osoghoro na , Jihova rhiabọ rọyen phiyọ ọkieje ro vwo dede irumwemwu ri kurhẹriẹ .
( Luk 15 : 20 ) O ji fo nẹ emiọvwọn fuevun kẹ Jihova ọkieje vẹ iphiẹrophiyọ nẹ omamọ udje rayen na che mu emọ na vwọ rhoma rhivwin rhe ukoko na .
Uweren ọgangan ( Ni ẹkorota 17 )
Diesorọ udje rẹ ayeuku na sa vwọ bọn avwanre gan ?
Gbe rhe roro kpahen ayeuku rọ dia ovwiogbere vwẹ ọke rẹ Jesu .
( Se Luk 21 : ​ 1 - 4 . )
O vwo obo ro se ru kpahen orukuruku re ruẹ vwẹ uwevwin ẹga na - a . ( Mat .
21 : ​ 12 , 13 ) Ọ sa je dianẹ o ji che se ru emu vuọvo rọ sa nẹrhẹ uweren rọyen yovwi - in .
Dedena , ọ vwẹ “ anini ivẹ ” vwo ru itetoro ro nẹ otọ ẹwẹn rọyen rhe , rọ dia “ obo ri rhere ejobi . ”
Aye yena vwẹroso Jihova kare kare , ọ riẹnre nẹ ọ da vwẹ ẹga rẹ Ọghẹnẹ ka obaro , Jihova cha vwẹrote ọdavwẹ rọyen .
Ẹroẹvwọsuọ rẹ ayeuku na nẹrhẹ o toroba ọrhuẹrẹphiyotọ rẹ ẹga uyota vwẹ ọke yena .
Vwẹ idjerhe vuọvo na , avwanre vwo imuẹro nẹ a da guọnọ Uvie na ẹsosuọ , Jihova cha kẹ avwanre obo ra guọnọre . ​ ​ —⁠ Mat .
6 : 33 .
Djunute odibo rẹ Ọghẹnẹ ọvo vwẹ ọke avwanre nana rọ vwẹ ẹro abavo vwo ni ẹdia rọyen .
Inenikristi buebun nonẹna je vwẹroso Jihova vwẹ idjerhe sansan nana , ayen da je jowọ ra guọnọre .
Ohwo ọvo tiọyen yen oniọvo ọshare re se Malcolm , rọ nabọ ga Jihova te ẹdẹ ughwu rọyen vwẹ 2015 .
Ikpe buebun rẹ ọ vẹ aye rọyen vwọ ga Jihova na , ayen rhiẹromrẹ ebẹnbẹn vwẹ ọke sansan .
Ọ da ta : “ Ọke ọvo , isẹ rẹ akpọ na bẹn edje , ọ tobọ bẹn eyeren vwẹ ọke efa .
Ẹkẹvuọvo , Jihova ku ebruphiyọ rọyen kuẹ ihwo re vwẹrosuọ . ”
Die yen uchebro rẹ Malcolm vwọphia ?
“ Nẹrhovwo kẹ Jihova wọ sa vwọ sasa vwẹ ẹga rọyen kirobo rẹ ẹgba wẹn muru .
Tẹnrovi obo wo se ru , ọ diẹ obo wo che se ru - u . ”
*
( a ) Diesorọ uyovwinrota rẹ ukpe rẹ 2017 na ghwe vwo shephiyọ dẹn ?
( b ) Mavọ wọ cha reyọ vwo ruiruo wan vwẹ akpeyeren wẹn ?
Akpọ nana vwo “ miovwẹ phiho ” na , avwanre sa rhẹro rẹ ebẹnbẹn sansan efa . ( 2 Tim .
3 : ​ 1 , 13 ) Ọtiọyena , e jẹ a vwẹ uphẹn kẹ egbabọse nana nẹ i mu avwanre rọ - ọ .
Ukperẹ ọtiọyen , e jẹ a vwẹroso Jihova kare kare ji ru obo re se ru enẹna .
Aphro herọ - ọ , uyovwinrota rẹ ukpe rẹ 2017 na ghwe shephiyọ dẹn : “ Vwẹ ẹro so Ọrovwohwo , ru wo ru ọ rẹ esiri ” ! ​ ​ —⁠ Une 37 :⁠ 3 .
Uyovwinrota rẹ ukpe rẹ 2017 : “ Vwẹ ẹro so Ọrovwohwo , ru wo ru ọ rẹ esiri . ” ​ ​ —⁠ UNE 37 :⁠ 3 .
Ni Uwevwin Orhẹrẹ rẹ October 15 , 2013 , aruẹbe 17 - 20 ( ọ rẹ oyibo ) .
“ Asan rẹ [ “ ẹwẹn , ” NW ] rẹ Ọrovwohwo na epha , etiyin egbemọphẹ epha . ” ​ ​ —⁠ 2 KỌR .
3 : 17 .
UNE : 62 , 65
Die yen egbomọphẹ ?
Mavọ yen obo ra vwẹ egbomọphẹ vwo ruiruo wan se vwo dje oborẹ ẹguọnọ avwanre kẹ Jihova kodo te ?
Idjerhe vọ yen avwanre se vwo muọghọ kẹ orhiẹn - ebro rẹ ihwo efa ?
1 , 2 . ( a ) Iroro sansan vọ yen ihwo vwo kpahen egbomọphẹ ?
( b ) Die yen Baibol na yono avwanre kpahen egbomọphẹ , kẹ enọ vọ yen a cha fuẹrẹn ?
AYE ọvo vwo hirharoku orhiẹn - ebro romobọ , ọ da vuẹ ugbeyan rọyen nẹ , “ Wọ vuẹ vwẹ nẹ mi roro kpahọ - ọn , ghwa vuẹ vwẹ obo mi che ru .
Ọyen ghwa phẹre . ”
Aye na guọnọre nẹ a vuẹ obo ro che ru ukperẹ ọ vwọ reyọ okẹ rẹ egbomọphẹ rẹ Ọghẹnẹ vwọ kẹ vwo ruiruo .
Kẹ owẹ vwo ?
Wo se brorhiẹn komobọ wẹn gbanẹ wọ guọnọ nẹ ihwo efa brorhiẹn kẹ wẹ ?
Ẹro vọ wo vwo nẹ okẹ rẹ egbomọphẹ na ?
Vwẹ ikpe buebun re , ihwo vwo iroro sansan kpahen ota nana .
Evo nẹ ihworakpọ vwo egbomọphẹ - ẹ , kidie Ọghẹnẹ brorhiẹn rẹ obo ra cha dia phiyotọ nure .
Efa nẹ egbomọphẹ rọ ba asa - an , ọyehẹ obọdẹn rẹ egbomọphẹ .
Ẹkẹvuọvo , ofori nẹ e ni Baibol na e se vwo vwo ẹruọ rẹ ota nana .
Diesorọ ?
Ọ tare nẹ Jihova kẹ avwanre egbomọphẹ , rọ dia ẹgba vẹ uphẹn re vwo brorhiẹn rẹ aghwanre komobọ .
( Se Joshua 24 : 15 . )
Baibol na je kpahenphiyọ enọ kerẹ : Mavọ yen a vwẹ egbomọphẹ avwanre vwo ruiruo wan ?
O vwo ughwru ?
Mavọ yen oborẹ avwanre vwẹ egbomọphẹ vwo ruiruo wan se vwo dje oborẹ ẹguọnọ avwanre kẹ Jihova kodo te ?
Idjerhe vọ yen avwanre se vwo muọghọ kẹ orhiẹn - ebro rẹ ihwo efa ?
Udje vọ yen Jihova kẹ avwanre kpahen obo rọ vwẹ egbomọphẹ rọyen ruiruo ?
Jihova ọvo yen vwo egbomọphẹ rọ ba asa - an , ẹkẹvuọvo idjerhe rọ reyọ vwo ruiruo wan , fo obo ra vwẹrokere .
Kerẹ udje , ọ jẹ ẹgborho rẹ Izrẹl reyọ kerẹ ihwo ra vwẹ odẹ rọyen vwo se , “ oghẹrẹ rẹ [ ihwo ] kẹ omobọ rọye . ”
( Urhi 7 : ​ 6 - 8 ) Ọ diẹ o mu orhiẹn nana bru - u .
Jihova guọnọ ru obo ro ve kẹ ugbeyan rọyen , Ebraham , ikpe buebun re wanre . ( Jẹn .
22 : ​ 15 - 18 ) Vwọba , ọkieje yen Jihova vwọ reyọ egbomọphẹ rọyen vwo ruiruo nene ẹguọnọ vẹ orhiẹn - ebro rẹ abavo rọyen .
A mrẹ ọnana vughe womarẹ ọghwọku rọ vwọ kẹ emọ rẹ Izrẹl , ihwo re sen ẹga rẹ uyota kọke kọke .
Ayen de kurhẹriẹ , Jihova ko dje ẹguọnọ vẹ arodọnvwẹ kẹ ayen , rọ vwọ vuẹ ayen nẹ , “ Mi sivwi ijesegbuyota rayen ke me guọnọ ayen odedede . ”
( Hos .
14 :⁠ 4 ) Ọnana omamọ udje rẹ oborẹ egbomọphẹ avwanre sa vwọ vwẹ erere kẹ ihwo efa !
4 , 5 . ( a ) Ono yen ohwo rẹsosuọ rẹ Ọghẹnẹ vwẹ egbomọphẹ kẹ , kẹ mavọ yen ọ vwerọ ruiruo wan ?
( b ) Onọ vọ yen avwanre nọ oma avwanre ?
Jihova vwọ ton emama phiyọ , ọ da vwẹ egbomọphẹ vwọ kẹ emama rọyen ri vwo aghwanre .
Ohwo rẹsosuọ rọ vwẹ okẹ nana kẹ yen Ọmọkpako rọyen , rọ dia “ uhoho rẹ Ọghẹnẹ re jẹ mrẹ na . ”
( Kọl . 1 : 15 ) Jesu ke tobọ rhe akpọ na , o brorhiẹn rọ vwọ fuevun kẹ Ọsẹ rọyen ukperẹ ọ vwọ vwomaba ẹvwọsuọ rẹ Eshu .
Jesu vwọ hẹ otọrakpọ na , ọ vwẹ egbomọphẹ rọyen vwọ sen edavwini rẹ Ọvweghrẹn rode na , Idẹbono . ( Mat .
4 : 10 ) Vwẹ ason rọ koba o ki ghwu , Jesu nẹrhovwo gangan ro djerephia nẹ o muegbe ro vwo ru ọhọre rẹ Ọghẹnẹ .
Ọ da ta : “ Ọsẹ , ọ da dia ẹguọnọ wẹ , gbe jẹ uko nana chọ vwẹ ra ; ẹkẹvuọvo ọ dia ẹguọnọ mẹ - ẹ , ẹkẹvuọvo ọwẹn , ọye wo ru . ”
( Luk 22 : 42 ) E jẹ a vwẹrokere Jesu rere a vwẹ okẹ rẹ egbomọphẹ avwanre vwo broghọphiyọ Jihova oma , e ji vwo ru ọhọre rọyen !
E se ghini ruo ?
A sa ghene vwẹrokere udje rẹ Jesu kidie a je ma avwanre vwẹ uhoho rẹ Ọghẹnẹ . ( Jẹn .
1 : 26 ) Ẹkẹvuọvo , egbomọphẹ avwanre vwo asan rọ bare .
Jihova ọvo yen vwo egbomọphẹ rọ ba asa - an .
Baibol na vuẹ avwanre nẹ egbomọphẹ avwanre vwo ughwru , o ji fo nẹ a shariẹ ughwru rẹ Jihova gberi kẹ avwanre na - a .
Kerẹ udje , ofori nẹ eya vwomakpotọ kẹ eshare rayen , emọ mi rhe muọghọ kẹ esẹ vẹ ini rayen . ( Ẹfe .
5 : 22 ; 6 :⁠ 1 ) Idjerhe vọ yen ughwru nana vwo djobọte oborẹ avwanre vwẹ egbomọphẹ vwo ruiruo wan ?
Ẹkpahọnphiyọ rẹ onọ yena se djobọte oborẹ akpeyeren rẹ avwanre cha dia obaro na .
Djudje rẹ oboresorọ egbomọphẹ avwanre vwọ guọnọ irhi ri suon .
Egbomọphẹ ro vwo ughwru ghini obọdẹn rẹ egbomọphẹ ?
E , dẹn !
Diesorọ a vwọ ta ọtiọyen ?
Re vwo gbere ughwru phiyọ egbomọphẹ rẹ ohwo sa dia ochọnvwe .
Kerẹ udje , avwanre vwo egbomọphẹ ra vwọ djẹ imoto kpo orere oshesheri .
Ẹkẹvuọvo , udu avwanre se totọ ọ da dianẹ irhi ri suẹn imoto ẹdjẹ rha herọ - ọ , ihwo eje da djẹ vwẹ ẹbẹre rẹ idjerhe ro je ayen yẹrẹ ayen da djẹ imoto na gangan obo ri je ayen ?
Ẹjo .
A guọnọ irhi rere a sa vwọ riavwerhen rẹ obọdẹn rẹ egbomọphẹ .
E jẹ a fuẹrẹn idje efa vwẹ Baibol na a sa vwọ mrẹ aghwanre ra vwọ vwẹ egbomọphẹ avwanre vwo ruiruo nene ughwru rẹ Jihova gbere kẹ avwanre .
( a ) Idjerhe vọ yen okẹ rẹ egbomọphẹ na vwọ nẹrhẹ Adam fẹnẹ eranvwe ?
( b ) Djisẹ rẹ ẹdia ọvo Adam vwọ vwẹ egbomọphẹ rọyen vwo ruiruo .
Ọghẹnẹ vwọ ma Adam , ọ da kẹ okẹ rọ je vwọ kẹ emekashe rehẹ odjuvwu , ọyehẹ okẹ rẹ egbomọphẹ .
Ọnana nẹrhẹ Adam fẹnẹ eranvwe na kidie o ghwe vwo obo ri suẹn ayen .
Roro kpahen ẹdia ọvo rẹ Adam da vwẹ egbomọphẹ rọyen vwo ruiruo vwẹ idjerhe abavo .
A ma eranvwe tavwen a ke ma ohworakpọ .
Ẹkẹvuọvo , Jihova yanjẹ uphẹn re vwo mu odẹ kẹ eranvwe na vwo kẹ ohworakpọ ẹsosuọ .
Ọghẹnẹ “ da ghwẹ ayen vwọ kẹ ohwo na sọsa mrẹ obo ro se ayen . ”
Adam da fuẹrẹn eranvwe na nu , ko mu odẹ ro foro vwọ kẹ , Jihova gbowọphiyọ iruo rọ vwọ kẹ Adam na - a , o ji wene odẹ ro mu kẹ eranvwe na - a .
Ukperẹ ọtiọyen , “ obo rẹ ohwo na se eranvwe keranvwe ekpokpọ na , kẹ odẹ yena ese . ” ​ ​ —⁠ Jẹn .
2 :⁠ 19 .
Mavọ yen Adam vwọ vwẹ egbomọphẹ rọyen ruiruo vwẹ idjerhe rọ chọre , kẹ die yen nuro rhe ?
Ọ da ohwo mamọ nẹ Adam vwo ọdavwaro kpahen iruo rẹ ẹroevwote rẹ otọrakpọ na rẹ Jihova vwọ kẹ - ẹ .
O ji vwo ẹwẹn rẹ otekẹvwẹ kpahen iruo efa rẹ Ọghẹnẹ kẹrẹ - ẹ , rọ vwọ vuẹ nẹ , “ We vwiẹ ri we bun phihọ , re wa vọn akpọ na , ru we phio kparobọ , kugbe re we vwo ogangan vwẹ enu rẹ erin rẹ urhie , ephran ri obenu kugbe enu ri kemu kemu rọ yan vwẹ otọ na ejobi . ” ( Jẹn .
1 : 28 ) Kọyensorọ ọ vwọ shariẹ ughwru rẹ Ọghẹnẹ gbere kẹ , ọ da ra re omamọ ra vuẹrẹ nẹ ọ ria - a na .
Egbomọphẹ nana re vwo ruiruo vwẹ idjerhe ọchọchọ na da rhe ghwa ojaẹriọ vẹ ọmiaovwẹ rhe emọ rẹ Adam eje .
( Rom 5 : 12 ) E jẹ obo ri nẹ obuko rẹ orhiẹn rẹ Adam rhe na , mu avwanre vwọ reyọ egbomọphẹ avwanre ruiruo vwẹ idjerhe abavo vwo nene ughwru rẹ Jihova gbere kẹ avwanre .
Uphẹn vọ yen Jihova vwọ kẹ ihwo rẹ Izrẹl , kẹ die yen ẹkpahọnphiyọ rayen ?
Emọ rẹ Adam vẹ Ivi da riuku rẹ jẹgba vẹ ughwu mie ayen .
Ẹkẹvuọvo emọ na ji vwo uphẹn ayen vwọ reyọ egbomọphẹ rayen ruiruo vwẹ idjerhe abavo .
A mrẹ ọnana vwẹ idjerhe rẹ Ọghẹnẹ nene ihwo rẹ Izrẹl yerin wan .
Womarẹ Mosis , Jihova da kẹ ihwo na uphẹn ayen vwọ jojẹ sẹ ayen cha dia ihwo rọyen yẹrẹ ayen dia - a . ( Eyan .
19 : ​ 3 - 6 ) Die yen ẹkpahọnphiyọ rayen ?
Ayen jojẹ ayen vwo nene irhi rẹ Ọghẹnẹ eje kerẹ ihwo rọyen , ayen de ji kwunugbe tanẹ , “ Obo rẹ Ọrovwohwo tare ejobi ọye me ru . ” ( Eyan .
19 :⁠ 8 ) Jẹ , ọke vwọ yanran na , ẹgborho na da vwẹ egbomọphẹ rayen ruiruo vwẹ idjerhe ọchọchọ , ayen rhe se ru oborẹ ayen veri - i .
E jẹ ọnana dia orhọ - esio kẹ avwanre rere a vwẹ ẹro ọghanghanre vwo ni egbomọphẹ avwanre , re vwo tinka mu Jihova ji nene irhi rọyen eje . ​ ​ —⁠ 1 Kọr .
10 :⁠ 11 .
Idje vọ yen djerephia nẹ ihworakpọ ri jẹgba sa vwẹ egbomọphẹ rayen vwo ru ọhọre rẹ Ọghẹnẹ ?
( Ni uhoho rẹsosuọ na . )
Vwẹ ọbe rẹ Hibru uyovwin 11 , a mrẹ edẹ rẹ idibo rẹ Ọghẹnẹ 16 re reyọ egbomọphẹ rayen vwo ruiruo vwo nene irhi rẹ Jihova .
Fikirẹ ọnana , ayen da mrẹ ebruphiyọ gbidiki , ayen de ji vwo iphiẹrophiyọ kpahen obaro na .
Kerẹ udje , Noa dje uvi rẹ esegbuyota phia o de nyupho rẹ Ọghẹnẹ ra kare okọ ro vwo sivwin orua rọyen vẹ uvwiẹ rọ cha obaro . ( Hib .
11 :⁠ 7 ) Ebraham vẹ Sera vwomakpotọ nene odjekẹ rẹ Ọghẹnẹ , ayen de kpo otọ rẹ ive na .
Ayen vwọ tobọ te otọ na nu , ayen ji vwo “ uphẹ vwo rhivwi ” kpo orere rẹ Ur .
Ẹkẹvuọvo , ayen tẹnrovi orugba rẹ “ ive [ rẹ Ọghẹnẹ ] ve kẹ ayen na ” ; ayen “ guọnọ orho ro me yovwi . ” ( Hib .
11 : ​ 8 , 13 , 15 , 16 ) Mosis chukoku efe rẹ Ijipt , “ ọ da jẹ nẹ ọye vẹ ihwo rẹ Ọghẹnẹ reoja nọ ọ rẹ ọye da ghọghọ vwẹ evun rẹ umwemwu . ”
( Hib . 11 : ​ 24 - 26 ) E jẹ avwanre vwẹrokere esegbuyota rẹ ihwo nana , e ni okẹ rẹ egbomọphẹ rẹ avwanre na ghanghanre , a me je reyọ vwo ru ọhọre rẹ Ọghẹnẹ .
( a ) Ọrhọ yen ebruphiyọ rode ọvo rẹ egbomọphẹ sa vwọ kẹ avwanre ?
( b ) Die yen mu uwe vwọ reyọ vwo ruiruo vwẹ idjerhe abavo ?
Dede nẹ ọ sa dia lọlọhọ ohwo ọfa vwo brorhiẹn kẹ avwanre , jẹ ọnana sa nẹrhẹ ebruphiyọ rode ọvo rẹ egbomọphẹ sa vwọ kẹ avwanre va avwanre abọ .
A mrẹ ebruphiyọ yena vwẹ Urhi Rivẹ 30 : ​ 19 , 20 .
( Se . )
Owọ 19 djisẹ rẹ ojẹ rẹ Ọghẹnẹ phiyotọ vwọ kẹ emọ rẹ Izrẹl .
Owọ 20 vuẹ avwanre nẹ Jihova kẹ ayen uphẹn ọghanghanre ayen vwo dje obo rehẹ ubiudu rayen vwọ kẹ .
Avwanre je sa jojẹ ra vwọ ga Jihova .
Obo re ma rho ro mu avwanre vwọ jojẹ nana yehẹ ra vwọ vwẹ egbomọphẹ avwanre vwo jiri Jihova , ji dje ẹguọnọ vwọ kẹ !
Die yen avwanre che jẹ egbomọphẹ avwanre evwo ruẹ ?
Vwẹ ẹro roro nẹ wọ vwẹ okẹ ọghanghanre vwọ kẹ ugbeyan wẹn .
Mavọ ọ cha da wẹ te wọ da riẹn nẹ o doro kufia yẹrẹ ọ vwerọ wan ohwo oma !
Ọtiọyen ọ je da Jihova siẹrẹ ọ da mrẹ ihwo re reyọ egbomọphẹ rayen vwo ruiruo vwẹ idjerhe rọ chọre , yẹrẹ vwọ wan ihwo efa oma .
Uyota , Baibol na tarọ jovwo nẹ “ vwẹ oba rẹ ẹdẹ na ” ihwo “ gbe cha riẹn ẹse - e . ”
( 2 Tim . 3 : ​ 1 , 2 ) E jẹ avwanre reyọ okẹ ọghanghanre rẹ Jihova kẹ avwanre na vwo ruiruo vwẹ idjerhe rọ chọre - e , e ji no kueku - u .
Mavọ yen e se vwo ru ọnana ?
Ọrhọ yen idjerhe ọvo a sa vwọ kẹnoma kẹ a vwọ reyọ egbomọphẹ avwanre vwo ruiruo vwẹ idjerhe rọ chọre ?
Avwanre eje vwẹ egbomọphẹ ra vwọ jojẹ rẹ igbeyan , irhuon vẹ osẹnvwe , kugbe erọnvwọn ra vwọ diotọ .
Ẹkẹvuọvo , egbomọphẹ avwanre sa dia “ urhurho rẹ umwemwu ” siẹrẹ avwanre da vwẹ oma ru ọviẹn kẹ urhurusivwe rẹ ugboma yẹrẹ e de nene ojevwe rẹ akpọ na .
( Se 1 Pita 2 : 16 . )
Ukperẹ avwanre vwọ vwẹ egbomọphẹ avwanre vwo “ nenesi rẹ ugboma , ” e jẹ avwanre muegbe e vwo nene uchebro nana : “ Kemu kemu wo ruru , ru ayen ejobi vwọ kẹ urinrin rẹ Ọghẹnẹ . ” ​ ​ —⁠ Gal .
5 : 13 ; 1 Kọr .
10 :⁠ 31 .
Mavọ yen ẹroẹvwọsuọ avwanre kpahen Jihova vwo churobọ si egbomọphẹ avwanre ?
Idjerhe ọfa a sa vwọ sẹro rẹ egbomọphẹ avwanre ọyehẹ a vwọ vwẹroso Jihova , je vwẹ uphẹn kẹ nẹ ọ vwẹ irhi rọyen sun avwanre .
Ọyen ọvo yen ‘ yono avwanre vwọ mrẹ erere , Ohwo ro sun avwanre vwẹ idjerhe ra cha wan . ’ ( Aiz .
48 : 17 ) Ofori nẹ avwanre mrẹ uyota nana vughe : “ Idjerhe rẹ ohwo rẹ akpọ ọ hẹ oma rọye - e , nẹ ohwo sa vwẹ ogangan rẹ omobọ rọye kpọ oma rọye vi - i . ”
( Jer . 10 : 23 ) E jẹ avwanre vwẹroso omobọ avwanre kirobo rẹ Adam vẹ emọ rẹ Izrẹl ruru - u .
Ukperẹ ọtiọyen , e jẹ a “ vwẹ udu [ avwanre ] ejobi vwọ kpahe Ọrovwohwo . ” ​ ​ —⁠ Isẹ 3 :⁠ 5 .
Die yen Galesha 6 : 5 yono avwanre ? Egbomọphẹ avwanre ba asan .
Ihwo vwo egbomọphẹ ayen vwo brorhiẹn rẹ akpeyeren rayen , ofori nẹ e muọghọ kẹ egbomọphẹ rayen na .
Diesorọ ?
Ọ vwọ dianẹ ihwo ejobi yen vwo egbomọphẹ na , Inenikristi ivẹ che se brorhiẹn vuọvo ọkieje - e .
Ọnana ji shekpahen ẹga vẹ uruemu avwanre .
Karophiyọ Galesha 6 :⁠ 5 .
( Se . )
Avwanre da riẹn nẹ “ dohwo doghwa rọye gba cha ghwa , ” avwanre che muọghọ kẹ egbomọphẹ rẹ ihwo efa .
Avwanre se brorhiẹn romobọ ji muọghọ kẹ egbomọphẹ rẹ ihwo efa ( Ni ẹkorota 15 )
16 , 17 . ( a ) Ota rẹ egbomọphẹ vọ yen vwomaphia vwẹ Kọrẹnt ?
( b ) Mavọ yen Pọl rhuẹrẹ ota na phiyọ wan , kẹ die yen ọnana yono avwanre kpahen egbomọphẹ rẹ ihwo efa ?
Roro kpahen udje rẹ Baibol ọvo ro dje oboresorọ avwanre vwo muọghọ kẹ egbomọphẹ rẹ iniọvo avwanre ayen vwo brorhiẹn kpahen ẹdia rẹ Baibol na ghwe ji urhi kpahe - en .
Aphro vwomaphia vwẹ uvwre rẹ Inenikristi rehẹ Kọrẹnt kpahen eranvwe ra vwọ ga iye , ra shẹ vwẹ eki .
Evo ki roro , ‘ Edjọ dia emu vuọvo - o , fikirẹ ọyena a sa re eranvwe na odedede . ’
Ẹkẹvuọvo , efa re ka ga edjọ jovwo niro nẹ ra vwọ re eranvwe tiọyena churobọ si edjọẹgọ .
( 1 Kọr . 8 : ​ 4 , 7 ) Ọnana okpota rọ sa so ohẹriẹ vwẹ ukoko na .
Ukẹcha vọ yen Pọl vwọ kẹ Inenikristi rehẹ Kọrẹnt ayen se vwo vwo ẹro rẹ Ọghẹnẹ vwo ni ẹdia nana ?
Ẹsosuọ , Pọl karophiyọ ẹko rẹ ihwo ivẹ nana nẹ emuọre che se si ayen kẹrẹ Ọghẹnẹ - ẹ .
( 1 Kọr . 8 :⁠ 8 ) Vwọba , ọ kẹ ayen orhọ - esio nẹ ayen vwẹ “ uphẹ ” yẹrẹ egbomọphẹ rayen vwọ “ dia uchukurhe umwemwu kẹ otu re lọhọre - e . ” ( 1 Kọr .
8 :⁠ 9 ) Ọke vwọ yanran na , ọ da je vwẹ uchebro kẹ ihwo rẹ ẹwẹn obrorhiẹn rayen hepha lọlọhọ nẹ ayen gu ihwo efa re re eranvwe na - a . ( 1 Kọr .
10 : ​ 25 , 29 , 30 ) Ọtiọyena , vwẹ ota ọghanghanre nana ro shekpahen ẹga na , Onenikristi ọvuọvo yen che brorhiẹn rẹ obo ro ru .
Ọ vwọ dia ọtiọyena , o rhe fo nẹ e muọghọ kẹ orhiẹn romobọ rẹ iniọvo avwanre ? ​ ​ —⁠ 1 Kọr .
10 : ​ 32 , 33 .
Mavọ wo se vwo djephia nẹ wo nẹ egbomọphẹ wẹn ghanghanre ?
Jihova kẹ avwanre okẹ rẹ egbomọphẹ . ( 2 Kọr .
3 : 17 ) Avwanre ni okẹ nana ghanghanre kidie ọ nẹrhẹ avwanre se brorhiẹn ro djephia nẹ avwanre vwo ẹguọnọ rẹ Jihova .
E jẹ avwanre dje ọdavwaro phia kpahen okẹ ọghanghanre nana rere a reyọ vwo ruiruo vwẹ idjerhe rọ da ghwa ujiri vwo rhe Ọghẹnẹ , e mi ji muọghọ kẹ egbomọphẹ re ihwo efa .
IKUEGBE rọhẹ Jẹnẹsis 22 : 6 djerephia nẹ fikirẹ izobo rẹ Ebraham che ze vwẹ asan oshesheri , ọ “ da reyọ ekrirhe rẹ . . . izobo rẹ ẹtorhẹ na , o de muo kpahọ ọmọ rọye Aizik ; ọ da yọnrọn utuerhanre kugbe aphia vwẹ obọ .
Kọye ayen ivẹ na de ku usun phihọ . ”
Baibol na vuẹ avwanre oborẹ ihwo rẹ ọke awanre vwẹ erhanre muẹ wa - an .
Vwọ kpahen ikuegbe nana , ohwo ọvo tare nẹ “ ọ bẹn ra sa vwọ sẹro rẹ erhanre vwẹ oyan ogrongron tiọyena ” rẹ Ebraham vẹ Aizik yanre na .
Ọtiọyena , ọ sa dianẹ erọnvwọn re vwo muẹ erhanre yen ayen ghwa nene oma .
Ihwo efa ke rha tanẹ , ọ ghwa lọhọ ra vwọ vwẹ erhanre mu ọke awanre - e .
Ihwo sa tobọ mrẹ lọhọ ayen vwọ yare imwerhanre mie ihwo re dia kẹrẹ ayen siẹrẹ ọ da herọ ukperẹ ayen vwọ guọnọ oborẹ ayen sa vwọ vwẹ erhanre robọ rayen vwo mu .
Ihwo evo ri yono ẹbe kodo tare nẹ ọ sa dianẹ omochẹ ro vwo ufi ra vwọ yọnrọn , ọyen Ebraham ghwẹ imwerhanre rẹ ayen kokori ason rọ wanre na phiyọ , ayen de muo nene oma . ( Aiz .
30 : 14 ) A sa vwẹ imwerhanre tiọyena vwo mu erhanre siẹrẹ ayen da ghwẹ phiyọ enu rẹ ephrẹphrirhe ayen vwọ hẹ idjerhe na .
© 2016 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ighwoghwota rehẹ ẹbẹre rẹ obotọ ọnre vwẹ Chile , ayen yan vwẹ ọkọkọ rẹ urhie ọvo rọ wan uvwre rẹ oghwaghwo vẹ Ugbenu rẹ Andes rẹ imicho rhurhuru .
Ayen kpo ota - eghwoghwo vwẹ asan ri bẹn ete , ọke rẹ aruọke na vwo yovwin .
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ 2015
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .

“ Omaevwokpotọ ọ vẹ aghwanre gba yan . ” ​ — ISẸ 11 : 2 .
UNE : 38 , 69
Diesorọ omaevwokpotọ vwọ ghanre ?
Die yen omaevwokpotọ churobọ si ?
Mavọ yen avwanre se vwo phikparobọ vwẹ iruo ra vwọ kẹ avwanre ?
1 , 2 .
Diesorọ Ọghẹnẹ vwọ sen Sọl rọ vwomakpotọ jovwo ?
( Ni uhoho rẹsosuọ na . )
ẸSOSUỌ , Ovie Sọl ka dia ohwo rọ vwomakpotọ , ro ji muọghọ kẹ ihwo .
( 1 Sam . 9 : ​ 1 , 2 , 21 ; 10 : ​ 20 - 24 ) Ẹkẹvuọvo , ọ ghwa vwọ dia ovie nu , o de rhi vwo uruemu rẹ omaẹkparọ vwẹ ọke sansan .
O vwo ọke ọvo rẹ ọmraro Samuẹl vwo kpo Gilgal , jẹ ọ fobọ te oboyi - in , Sọl rhe se vwo odiri - in .
Ihwo rẹ Filistia na muegbe rẹ ofovwin , ihwo rẹ Izrẹl ke yanjẹ Sọl vwo .
O se roro nẹ , ‘ Ofori nẹ mi ru orọnvwọn ọvo kpakpata . ’
Ọtiọyena , o de ze izobo kẹ Ọghẹnẹ , dede nẹ a kẹrẹ ẹgba yena - a .
Ọnana nẹrhẹ ivun miovwo Jihova . ​ ​ —⁠ 1 Sam .
13 : ​ 5 - 9 .
Samuẹl vwo te Gilgal , ọ da ghwọku Sọl .
Ukperẹ o vwo rhiabọreyọ ọghwọku na , ko guomariase , ko guon nyẹ ihwo na , ọ je vwẹ ẹro otete vwo ni obo ro ruru na .
( 1 Sam . 13 : ​ 10 - 14 ) Ọyena yen ọtonphiyọ rẹ erọnvwọn buebun re nẹrhẹ usuon na kugbe oyerinkugbe rọyen vẹ Jihova , va abọ .
( 1 Sam . 15 : ​ 22 , 23 ) Dede nẹ ọtonphiyọ rẹ akpọ rẹ Sọl nabọ yovwin , ukuotọ rọyen vọnre vẹ okpetu mamọ . ​ ​ —⁠ 1 Sam .
31 : ​ 1 - 6 .
( a ) Die yen ihwo buebun roro kpahen omaevwokpotọ ?
( b ) Enọ vọ yen guọnọ ẹkpahọnphiyọ ?
Vwẹ akpọ rẹ oseghe nana , ihwo buebun roro nẹ ofori ayen kobaro kẹ ihwo ejobi ayen ki se phikparobọ .
Ọtiọyena , ayen rha vwomakpotọ kakaka - a .
Kerẹ udje , ọshare ọvo rọ heha rẹ ifimu , ro ji mu ekpeti rẹ usuon ukuko na , da ta : “ Omaevwokpotọ nama dia ubiota ro djobọte vwe kakaka - a , o ji che se djobọte vwe - e . ”
Kẹ diesorọ omaevwokpotọ je vwọ ghanre ?
Die yen omaevwokpotọ , die yen o jẹ ẹdia ?
Mavọ yen a sa vwọ vwomakpotọ dede nẹ e rhiẹromrẹ egbabọse vẹ okeke vwo mie ihwo efa ?
Uyovwinrota nana cha kpahenphiyọ onọ rẹsosuọ vẹ ọrivẹ na .
A cha mrẹ ẹkpahọnphiyọ rẹ onọ rerha na vwẹ uyovwinrota rọ vwọ kpahen ọnana .
Mavọ wo se djisẹ rẹ omaẹkparọ ?
Baibol na dje ofẹnẹ rẹ omaẹkparọ vẹ omaevwokpotọ .
( Se Isẹ 11 :⁠ 2 . )
Kọyensorọ Devid vwọ ta ota kpahen omaẹkparọ ọ da rẹ Jihova nẹ o sio vwo nẹ “ imwemwu ri gbe kpahọ . ”
( Une 19 : 13 ) Die yen “ imwemwu ri gbe kpahọ ” yẹrẹ omaẹkparọ ?
Kirobo rẹ Baibol na djere , ohwo rọ kparoma mu erọnvwọn ruẹ , obo ra vuẹrẹ - ẹ ọyen o ruẹ .
Fikirẹ jẹgba , avwanre eje kparoma ọkiọvo .
Ẹkẹvuọvo , kirobo ra mrẹ vwẹ udje rẹ Ovie Sọl , e de vwo uruemu re vwo phiomaphiyọ ẹdia rẹsosuọ ọkieje , o rhe che kri - i avwanre che shero okpetu rode .
Une Rẹ Ejiro 119 : 21 da ta kpahen Jihova : “ Wọwẹ re ghwọ ku ọ ro yivwaro . ”
Diesorọ ?
Die yen omaẹkparọ sa so ?
Omaẹkparọ vrẹ oruchọ otete ghevweghe .
Ẹsosuọ , omaẹkparọ cha nẹrhẹ avwanre jẹ ọghọ emuo kẹ Jihova kerẹ Osun rẹ avwanre .
Ọrivẹ , e de ru vrẹ asan ra vuẹ avwanre nẹ e ru te , ọ sa nẹrhẹ avwanre so ẹghwọ uvwre rẹ iniọvo na .
( Isẹ 13 : 10 ) Ọrerha , ọ sa ghwa ophọphọvwe vẹ omavovwẹ rhe avwanre siẹrẹ ihwo da rhe mrẹ omaẹkparọ avwanre vughe .
( Luk 14 : ​ 8 , 9 ) Omaẹkparọ ghwa erhuvwu cha kakaka - a .
Kirobo rẹ Baibol na djere , omaevwokpotọ yen me yovwin .
6 , 7 .
Die yen omaevwokpotọ churobọ si ?

Vwẹ Baibol na , omaevwokpotọ mudiaphiyọ ra vwọ kẹnoma kẹ omaephuo yẹrẹ aroeyivwo . ( Fil .
2 :⁠ 3 ) Ohwo rọ vwomakpotọ , ọyen ohwo rọ riẹn asan rẹ ẹgba rọyen teri , ro vwo ọmrẹvughe rẹ echobọ rọyen , o mi ji rhiabọreyọ odjekẹ vẹ iroroẹjẹ rẹ ihwo efa .
Omaevwokpotọ nẹrhẹ oma vwerhen Jihova .
Vwẹ Baibol na , omaevwokpotọ ji churobọ si ra vwọ vwẹ ẹro abavo vwo nẹ oma avwanre , re ji vwo vwo ọmrẹvughe rẹ asan ẹgba avwanre teri .
Ubiota rẹ Grik re vwo dje omaevwokpotọ na , kanrunumu oborẹ ọmrẹvughe yena se djobọte uruemu rẹ avwanre vwo kpahen ihwo efa .
Erhọ yen eka evo rẹ omaẹkparọ ?
Mavọ yen omaẹkparọ vwọ tuanphiyọ ?
E jẹ a fuẹrẹn eka evo .
Avwanre vwo ni oma yẹrẹ uphẹn rẹ ẹga avwanre rhuarho nọ .
( Rom 12 : 16 ) Re vwo ru erọnvwọn re cha nẹrhẹ ihwo ni avwanre so .
( 1 Tim . 2 : ​ 9 , 10 ) Ra vwọ vuẹ ihwo oborẹ ayen ru kidie avwanre hẹ ẹdia rode ọvo yẹrẹ avwanre guọnọ titi iroro romobọ avwanre .
( 1 Kọr . 4 :⁠ 6 ) Ọke buebun avwanre de ru erọnvwọn nana , a tobọ riẹn nẹ ọyena omaẹkparọ - ọ .
Iruemu vọ yen nẹrhẹ ihwo evo kparoma ?
Djunute udje ọvo rọhẹ Baibol na .
Ohwo se vwo uruemu rẹ omaẹkparọ siẹrẹ ọ da vwẹ uphẹn kẹ ojevwe rẹ ugboma nẹ o suon .
Oseghe rẹ ẹdia rode , omaẹriọ , vẹ ophu ọgangan nẹrhẹ ihwo buebun kparoma .
Ihwo kerẹ Absalọm , Uzaya , vẹ Nẹbukadreza vwẹ uphẹn kẹ iruo rẹ ugboma na , Jihova da vwẹ ayen kpotọ . ​ ​ —⁠ 2 Sam .
15 : ​ 1 - 6 ; 18 : ​ 9 - 17 ; 2 Ikun 26 : ​ 16 - 21 ; Dan .
5 : ​ 18 - 21 .
Diesorọ o vwo je fo nẹ e brorhiẹn kpahen obo rehẹ ẹwẹn rẹ ihwo efa ?
Djunute udje ọvo rọhẹ Baibol na .
O ji vwo erọnvwọn efa re nẹrhẹ ihwo kparoma .
Roro kpahen ikuegbe rẹ Baibol nana : Jẹnẹsis 20 : ​ 2 - 7 vẹ Matiu 26 : ​ 31 - 35 .
Abimelek vẹ Pita ghini vwo ẹwẹn rẹ omaẹkparọ ?
Gbanẹ iroro yen phiẹn ayen ?
Ọ vwọ dianẹ avwanre mrẹ obo rehẹ ubiudu rẹ ohwo na - a , ọyena emu rẹ aghwanre vẹ ẹguọnọ re vwo jẹ orhiẹn ebro kpahen obo rehẹ ẹwẹn rẹ ihwo efa . ​ ​ —⁠ Se Jems 4 :⁠ 12 .
Idjerhe vọ yen omaevwokpotọ vwo churobọ si ẹdia avwanre vwẹ ọrhuẹrẹphiyotọ rẹ Ọghẹnẹ ?
Ohwo rọ vwomakpotọ riẹn ẹdia rọyen vwẹ ọrhuẹrẹphiyotọ rẹ Ọghẹnẹ .
Jihova vwọ dia Ọghẹnẹ rẹ ọrhuẹrẹphiyotọ na , ọ kẹ avwanre ohwo ọvuọvo asan vwẹ ukoko rọyen .
Kohwo kohwo vwo ẹdia ọghanghanre vwẹ ukoko na , avwanre je guọnọ ukẹcha rẹ ohwohwo .
Fikirẹ ẹserọphẹ rọyen , Jihova kẹ avwanre ohwo ọvuọvo okẹ , ogangan , vẹ ẹgba iroro sansan .
A sa vwẹ ayen vwo jiri Jihova je ghwa erere rhe ihwo efa .
( Rom 12 : ​ 4 - 8 ) Jihova kẹ avwanre iruo ro djerephia nẹ o brọghọphiyọ avwanre oma , ọ je vwẹroso avwanre . ​ ​ —⁠ Se 1 Pita 4 :⁠ 10 .
Die yen udje rẹ Jesu se yono avwanre siẹrẹ e de wene iruo avwanre ?
( Ni ẹkoreta 12 - 14 )
12 , 13 .
Diesorọ a vwọ rhẹro rọyen nẹ ẹdia avwanre vwẹ ukoko na se wene nẹ ọke fi ọke ?
Ẹdia rẹ avwanre hepha vwẹ ukoko na se wene .

Roro kpahen udje rẹ Jesu .
Ẹsosuọ , ọ vẹ Jihova ọvo yen herọ .
( Isẹ 8 : 22 ) Ọke vwọ yanran na , ọ da vwẹ ukẹcha kẹ Jihova vwọ ma emekashe , ophephe na , vẹ ihworakpọ .
( Kọl . 1 : 16 ) Ọke ọvo vwo te , a da vwẹ owian kpokpọ vwọ kẹ Jesu vwẹ otọrakpọ na , ẹsosuọ ọ ka dia ọmọboba ọ ke rhe ghwanre te omiragua . ( Fil .
2 :⁠ 7 ) Jesu vwo ghwu nu , o de rhivwin kpo odjuvwu kerẹ ohwo rẹ ẹwẹn , e de vwo mu Ovie rẹ Uvie rẹ Ọghẹnẹ vwẹ 1914 . ( Hib .
2 :⁠ 9 ) Ọ diẹ ọnana yen je cha dia owian rọ koba rọye - en .
Usuon rẹ Ẹgbukpe Uriorin rọyen na da wan nu , Jesu kọ cha vwẹ Uvie na vwọ kẹ Jihova rere “ Ọghẹnẹ vwọ dia kemu kemu kẹ ohwo ọvuọvo . ” ​ ​ —⁠ 1 Kọr .
15 : 28 .
Owian rẹ avwanre vwẹ ukoko na se wene nẹ ọke fi ọke , ọkiọvo fikirẹ orhiẹn evo rẹ avwanre bruru .
Kerẹ udje , o vwo ọke wẹ ọvo vwọ herọ , ẹkẹvuọvo enẹna wọ rọvwọnre ?
Wo vwiẹre ?
Wo ru akpeyeren wẹn lọhọ rere wo se vwo vwobọ vwẹ ẹga ọkieje ?
Orhiẹn sansan yena vwo oghwa ri nene ayen .
Ẹdia rẹ akpeyeren avwanre ro wene na sa nẹrhẹ oborẹ avwanre ruẹ vwẹ iruo Uvie na bunphiyọ yẹrẹ shekpotọ .
Wẹwẹ eghene gbanẹ wọ kpakore ?
Omakpokpọ rhe we gbanẹ wọ vẹ ọga muabọ ?
Jihova riẹn ẹdia sansan rẹ avwanre de se ru yovwin vwẹ ẹga rọyen .
Oborẹ ẹgba avwanre teri , ọyehẹ ọ guọnọ mie avwanre , o vwo ọdavwaro gangan kpahen kemu kemu avwanre ru kẹ . ​ ​ —⁠ Hib .
6 :⁠ 10 .
Idjerhe vọ yen omaevwokpotọ sa vwọ nẹrhẹ avwanre mrẹ omavwerhovwẹn vwẹ kiruo kiruo ra kẹ avwanre ?
Oma vwerhen Jesu vwẹ iruo ra vwọ kẹ eje , avwanre je sa mrẹ omavwerhovwẹn tiọyen .
( Isẹ 8 : ​ 30 , 31 ) Ohwo rọ vwomakpotọ vwo ẹwẹn rẹ otekẹvwẹ kpahen iruo ra kẹrẹ vwẹ ukoko na .
Ọ ro ẹnwan kpahen uphẹn rẹ ẹga ride yẹrẹ rioma kpahen oborẹ ihwo efa ruẹ - ẹ .
Ukperẹ ọtiọyen , ọ vwẹ ẹgba rọyen eje vwo ruiruo ra kẹrẹ na kidie o niro nẹ Jihova yen vwerọ kẹ , ọtiọyena kọ sa mrẹ omavwerhovwẹn no cha .
O ji muọghọ kẹ ẹdia rẹ Jihova vwọ kẹ ihwo efa .
Omaevwokpotọ nẹrhẹ avwanre muọghọ rẹ abavo kẹ ihwo efa ji biẹcha ayen . ​ ​ —⁠ Rom 12 :⁠ 10 .
Die yen omaevwokpotọ rẹ Gidiọn yono avwanre ?
Gidiọn , ọyen omamọ udje rẹ ohwo rọ vwomakpotọ .
Ọke rẹsosuọ amakashe rẹ Jihova vwọ vwomaphia kẹ , Gidiọn da vuẹ kpahen orua ro nurhe vẹ uvwiẹ rọyen .
( Iguẹ . 6 : 15 ) Ọke ro vwo rhiabọreyọ owian rẹ Jihova kẹrẹ nu , Gidiọn da davwẹngba ọ vwọ nabọ vwo ẹruọ rẹ obo ra guọnọ mie , ọ je vwẹroso odjekẹ rẹ Jihova . ( Iguẹ .
6 : ​ 36 - 40 ) Gidiọn fiudugberi .
Dedena , ọ vwẹ aghwanre vwo ruiruo . ( Iguẹ .
6 : ​ 11 , 27 ) Ọ vwẹ iruo ra kẹrẹ na vwọ guọnọ otitivwe - e .
Kọyensorọ o ghwe vwo ruiruo na nu , o de rhivwin kpo asan rọ dia jovwo . ​ ​ —⁠ Iguẹ .
8 : ​ 22 , 23 , 29 .
16 , 17 .
Die yen ohwo rọ vwomakpotọ niso siẹrẹ o de roro kpahen iruo efa ?
Ẹkẹvuọvo , omaevwokpotọ mudiaphiyọ nẹ e siomareyọ vwẹ ukoko na yẹrẹ sen uphẹn rẹ ẹga ri te avwanre obọ ? Ẹjo , kakaka - a .
Baibol na vuẹ avwanre eje nẹ a yanphiaro . ( 1 Tim .
4 : ​ 13 - 15 ) Ọnana ko ji mudiaphiyọ nẹ ọkieje yen e che vwo wene owian avwanre ?
Ẹjo .
Womarẹ ebruphiyọ rẹ Jihova , e se ru yovwinphiyọ vwevunrẹ iruo rẹ avwanre asaọkiephana .
A sa wian kpahen okẹ rẹ Ọghẹnẹ vwọ kẹ avwanre ji ruiruo esiri ọkieje .
Tavwen ohwo rọ vwomakpotọ ki rhiabọreyọ iruo kpokpọ , ọ ka riẹn oborẹ iruo na cha guọnọ mie .
Kọ je fuẹrẹn ẹdia rẹ akpeyeren rọyen .
Kerẹ udje , ọ sa reyọ iruo kpokpọ na ọ me je mrẹ ọke vwo ru erọnvwọn eghanghanre efa ?
O se siobọnu iruo evo ro ruẹ enẹna ọ sa vwọ reyọ ọkpokpọ na ?
Ẹkpahọnphiyọ rẹ enọ ivẹ na yẹrẹ ọvo dede da dia ẹjo , kọyen ọkiọvo ofori nẹ ohwo ọfa vwẹrote iruo kpokpọ na tavwen .
Ẹrhovwo vẹ omaẹfuẹrẹn rẹ abavo cha chọn avwanre uko vwọ kẹnoma kẹ re vwo ruẹ vroma .
Omaevwokpotọ sa chọn avwanre uko vwọ sen iruo evo .
( a ) Die yen omaevwokpotọ che mu avwanre ru siẹrẹ a da kẹ avwanre iruo kpokpọ ?
( b ) Idjerhe vọ yen Rom 12 : 3 vwo shekpahen ohwo rọ vwomakpotọ ?
Avwanre de rhiabọreyọ owian kpokpọ na , udje rẹ Gidiọn cha karophiyọ avwanre nẹ a guọnọ ukẹcha vẹ ebruba rẹ Jihova e ki se phikparobọ .
Vwọrẹ uyota , e durhie avwanre nẹ a “ vwẹ oma kpotọ yan nene Ọghẹnẹ ” avwanre .
( Maika 6 :⁠ 8 ) Ọtiọyena , kọke kọke a da kẹ avwanre iruo kpokpọ , e jẹ a nẹrhovwo , ji roro kpahen oborẹ Jihova vuẹ avwanre womarẹ Baibol na vẹ ukoko rọyen .
Ofori nẹ avwanre vwẹroso odjekẹ rẹ Jihova ọkieje .
E jẹ a karophiyọ nẹ omaevwokpotọ rẹ Jihova yen ‘ ru avwanre rho ’ ọ dia ẹgba romobọ avwanre - e .
( Une 18 : 35 ) A da vwomakpotọ yan nene Ọghẹnẹ ọ cha nẹrhẹ a kẹnoma kẹ e vwo ni oma avwanre gegerege yẹrẹ a vwọ vwẹ ẹro okueku vwo nẹ oma avwanre . ​ ​ —⁠ Se Rom 12 :⁠ 3 .
Diesorọ o vwo fo nẹ a vwomakpotọ ?
Ohwo rọ vwomakpotọ vwẹ ọghọ ro fo Jihova vwọ kẹ kidie ọyehẹ Ọmemama kugbe Osun rẹ akpọ vẹ odjuvwu .
( Ẹvwọ . 4 : 11 ) Omaevwokpotọ nẹrhẹ e vwo ẹwẹn otekẹvwẹ kpahen iruo ra vwọ kẹ avwanre , a me je vwẹ ẹgba avwanre eje vwo ruo .
Ọ chọn avwanre uko vwọ kẹnoma kẹ uruemu rẹ jẹ ọghọemuo , o ji toroba oyerinkugbe rẹ ihwo rẹ Jihova .
Omaevwokpotọ mu avwanre vwo no nẹ ihwo efa yovwin nọ avwanre , ọ kẹ avwanre aghwanre ra vwọ kẹnoma kẹ echobọ .
Enana yen oboresorọ omaevwokpotọ vwọ ghanre kẹ ihwo rẹ Ọghẹnẹ eje , Jihova je vwẹ ẹro ọghanghanre vwo nẹ ohwo ro vworo .
Kẹ avwanre da hẹ ebẹnbẹn vwo ?
Uyovwinrota rọ vwọ kpahen ọnana cha vuẹ avwanre obo ra sa vwọ vwomakpotọ vwẹ ọke rẹ ebẹnbẹn .

“ Vwẹ oma kpotọ yan nene Ọghẹnẹ wẹn . ” ​ ​ —⁠ MAIKA 6 :⁠ 8 .
UNE : 48 , 95
phikparobọ vwẹ iruo ra vwọ kẹ avwanre ?
yerin ghene ekan yẹrẹ ujiri ?
brorhiẹn dede nẹ a riẹn obo re cha phia - a ?
1 - 3 .
Die yen ọmraro ro nẹ Juda rhe na ruru , kẹ die yen nẹ obuko rọyen rhe ?
( Ni uhoho rẹsosuọ na . )
JIHOVA ji ọmraro ọvo vwo nẹ Juda re ghwoghwo ovuẹ ọgangan vwọ kẹ ovie rẹ Izrẹl re se Jeroboam , rọ dia ọgedjọ .
Ọmraro na nabọ fuevun ghwoghwo ovuẹ rẹ Ọghẹnẹ , Jihova da je sẹro rọyen vwo nẹ ophu rẹ Jeroboam . ​ ​ —⁠ 1 Ivie 13 : ​ 1 - 10 .
Ọmraro na vwo rhivwin kpo , ọ da mrẹ ọmanre ọvo rọhẹ Bẹtẹl .
Ọmanre na tare nẹ ọyen ọmraro rẹ Jihova .
Jihova ji urhi kẹ ọmraro na nẹ ọ ‘ riemu - u yẹrẹ da ame vwẹ Izrẹli - i , ọ je wan idjerhe rọ wanre ẹsosuọ na kpo - o , ’ ẹkẹvuọvo ọmanre na da phiẹn vwọ churhi rẹ Jihova .
Ivun miovwon Jihova kpahen oborẹ ọmraro na ruru na .
Ọke ro vwo rhivwin kpo , okpohrokpo da mrẹ vwẹ idjerhe , o de hwe . ​ ​ —⁠ 1 Ivie 13 : ​ 11 - 24 .
Diesorọ ọmraro rọ ka vwomakpotọ ẹsosuọ na vwọ vwẹ uphẹn kẹ ọmanre na ọ phiẹn ọyen ?
Baibol na vuẹ avwanre oboresorọ - ọ .
Ọ sa dianẹ ẹwẹn rọyen rha ra nẹ ofori ọyen ‘ vwomakpotọ yan nene Ọghẹnẹ - ẹ . ’
( Se Maika 6 :⁠ 8 . )
Vwẹ Baibol na , re vwo nene Jihova yan mudiaphiyọ ra vwọ vwẹrosuọ , ra vwọ ka ẹbẹre rẹ usuon rọyen , ji nene odjekẹ rọyen .
Ohwo rọ vwomakpotọ nabọ riẹn nẹ ọ sa ta ota kẹ Jihova ọkieje , ko ji ru ọtiọyen .
Ọmraro na rha sa nọ Jihova rere o dje ẹdia na fiotọ kẹ , jẹ Baibol na vuẹ avwanre sẹ o ru ọtiọye - en .
Ọkiọvo , avwanre ji se hirharoku orhiẹn - ebro ọgangan , rọ sa dia bẹnbẹn ra vwọ riẹn obo re ru .
A da vwomakpotọ yare ukẹcha rẹ Jihova , ọ cha nẹrhẹ e jẹ orharhe orhiẹn ebro .
Die yen e che yono vwẹ uyovwinrota nana ?
Vwẹ uyono rọ wanre na , avwanre mrẹ oboresorọ omaevwokpotọ vwọ ghanre vẹ obo ro mudiaphiyọ ra vwọ vwomakpotọ .
Ẹdia vọ yen sa davwen omaevwokpotọ avwanre ni ?
Mavọ yen e se vwo vwo uruemu ọghanghanre nana je sẹro rọyen vwẹ ọke ebẹnbẹn ?
Ra sa vwọ mrẹ ẹkpahọnphiyọ rẹ enọ nana , e jẹ a fuẹrẹn ẹdia erha re sa davwen omaevwokpotọ avwanre ni , a je cha mrẹ obo ro fori nẹ e ru vwẹ ẹdia ọvuọvo . ​ ​ —⁠ Isẹ 11 :⁠ 2 .
5 , 6 .
Idjerhe vọ yẹn Barzillai vwo dje uruemu rẹ omaevwokpotọ phia ?
Ewene vwẹ akpeyeren yẹrẹ vwẹ iruo re ruẹ vwẹ ukoko na sa davwen omaevwokpotọ avwanre ni .
Ọke rẹ Devid vwọ vuẹ Barzillai ro te ẹgbukpe 80 re nẹ ọ rhe dia egodo rẹ ovie na , ọnana nẹrhẹ oma vwerhọn mamọ .
Edurhie nana cha nẹrhẹ o vwo uphẹn rọ vẹ ovie na vwo yerin kugbe ọkieje .
Dedena , Barzillai reyọ edurhie na - a .
Diesorọ ?
Kidie ọ ghwore , ọ da vuẹ Devid nẹ ọ guọnọ dia oghwa kẹ ovie na - a .
Ọtiọyena , Barzillai da tanẹ Chimham reyọ ẹdia rọyen na , ọ sa dianẹ Chimham ọmọ rọyen . ​ ​ —⁠ 2 Sam .
19 : ​ 31 - 37 .
Omaevwokpotọ yen nẹrhẹ Barzillai se brorhiẹn yena .
O niro nẹ ọyen muwan rẹ oghwa tiọyena - a yẹrẹ ọ guọnọ ukpokpoma vwẹ ọke ọghwo rọye - en ? Ẹjo .
O vwo ọmrẹvughe rẹ ewene re vwomaphia vwẹ akpeyeren rọyen vẹ asan rẹ ẹgba rọyen teri .
Ọ guọnọ mu oghwa rọ vrẹrẹ oma - a .
( Se Galesha 6 : ​ 4 , 5 . )
Avwanre da tẹnrovi ẹdia , ọrho , yẹrẹ otitivwe , ọ cha nẹrhẹ e vwo ẹwẹn rẹ omaephuo , oseghe , vẹ ofudjevwe . ( Gal .
5 : 26 ) Omaevwokpotọ cha nẹrhẹ ihwo eje tẹnrovi obo ra sa vwọ vwẹ ẹgba avwanre vwọ ghwa ujiri rhe Ọghẹnẹ je chọn ihwo efa uko . ​ ​ —⁠ 1 Kọr .
10 :⁠ 31 .
7 , 8 .
Mavọ yen omaevwokpotọ sa vwọ chọn avwanre uko vwọ kẹnoma kẹ ra vwọ vwẹrosua omobọ ohwo ?
Ọke buebun a da vwẹ iruo rode vwọ kẹ ohwo , a je vwẹ ogangan vwọ kẹ , ọnana se djobọte omaevwokpotọ rọyen .
Ọke rẹ Nehemaya vwo nyo kpahen ẹdia rẹ ihwo rẹ Jerusalẹm hepha , ọ da nẹrhovwo kẹ Jihova .
( Neh . 1 : ​ 4 , 11 ) A mrẹ ebruphiyọ rẹ Jihova ọke rẹ ovie Artaxerxes vwọ reyọ Nehemaya vwo mu osun rẹ ẹkuotọ na .
Dede nẹ Nehemaya ọdafe , ohwo re vwo mu ẹdia rode , ra je vwẹ ogangan vwọ kẹ , ọ vwẹroso ẹgba vẹ aghwanre romobọ rọye - en .
O nene Ọghẹnẹ yan ọkieje .
Kọke kọke yen ọ vwọ fuẹrẹn irhi rẹ Ọghẹnẹ ọ sa vwọ riẹn odjekẹ rẹ Jihova .
( Neh . 8 : ​ 1 , 8 , 9 ) Nehemaya vwẹ ogangan rọyen vwo shenyẹ ihwo - o ; ukperẹ ọtiọyen , ọ vwẹ oma vẹ ekuakua rọyen vwọ wian kẹ ayen . ​ ​ —⁠ Neh .
5 : ​ 14 - 19 .
Udje rẹ Nehemaya na yono avwanre nẹ e de wene iruo avwanre yẹrẹ a da kẹ avwanre iruo efa , e jẹ a vwomakpotọ , a vwẹroso omobọ avwanre - e .
Ọkpako rọ vwẹroso omobọ rọyen yare ukẹcha rẹ Jihova tavwen ọ ke ton iruo ra vwọ kẹ phiyọ - ọ .
Ihwo evo brorhiẹn nẹ tavwen ayen ke nẹrhovwo kẹ Jihova nẹ o bruphiyọ orhiẹn - ebro rayen na .
Ọyena omaevwokpotọ ?
Ọkieje yen ohwo rọ vwomakpotọ vwọ karophiyọ ẹdia ro tere vwẹ ọrhuẹrẹphiyotọ rẹ Ọghẹnẹ .
Ọ dia ẹgba avwanre yen ma ghanre - e .
Ofori nẹ a vwẹroso omobọ avwanre kakaka - a , ma rho avwanre de hirharoku ẹdia yẹrẹ ebẹnbẹn ri te avwanre oma jovwo re .
( Se Isẹ 3 : ​ 5 , 6 . )
Kerẹ ihwo rehẹ evwruwevwin rẹ Ọghẹnẹ , e jẹ e roro kpahen obo re se vwo ruiruo ro te ohwo vwevunrẹ orua yẹrẹ ukoko na , ukperẹ a vwọ guọnọ ẹdia rode . ​ ​ —⁠ 1 Tim .
3 :⁠ 15 .
9 , 10 .
Mavọ yen omaevwokpotọ sa vwọ chọn avwanre uko vwo yerin ghene ekan yẹrẹ ogbeku ?
Ọ sa dia bẹnbẹn re vwo sun oma ohwo siẹrẹ a da hanrhe avwanre ekueku .
Ọkieje yen Hanah vwọ viẹ kidie ophrophro rọyen , Peninah reyọ vwọ jehwẹ kọke kọke .
Ọshare rẹ Hanah vwo ẹguọnọ kpahọn mamọ , ẹkẹvuọvo Hanah ji vwiẹ - ẹ .
Ọke rọ vwọ nẹrhovwo vwẹ uwevwin ẹga na , Orherẹn Rode re se Eli de roro nẹ udi muo .
Dedena , Hanah vwomakpotọ sun ophu rọyen , ọ da kpahen kẹ Eli vẹ ọghọ .
Omamọ ẹrhovwo rọ nẹre je hẹ evunrẹ Baibol na .
Ẹrhovwo na vọnre vẹ eta rẹ esegbuyota , ujiri , vẹ ọdavwaro . ​ ​ —⁠ 1 Sam .
1 : ​ 5 - 7 , 12 - 16 ; 2 : ​ 1 - 10 .
Omaevwokpotọ sa chọn avwanre uko vwọ “ vwẹ uyoyovwi phi umwemwu kparobọ . ”
( Rom 12 : 21 ) Akpọ rẹ Eshu nana brare mamọ , ọtiọyena , ofori nẹ a davwẹngba rere ophu vwo jẹ avwanre emuo fikirẹ uruemu rẹ irumwemwu na .
( Une 37 :⁠ 1 ) Ma bra kparobọ , ọ da dianẹ oniọvo kọyen gbe avwanre ku .
Ohwo rọ vwomakpotọ cha vwẹrokere Jesu .
Baibol na da ta : “ Ọke ra vwọ harhọ , ọ rhoma harhe ohwo - o ; ẹkẹvuọvo ọ vwẹ ẹro so ohwo ro brorhiẹ ọsoso . ”
( 1 Pita 2 : 23 ) Jesu riẹnre nẹ ihriẹriọ ọ rẹ Jihova .
( Rom 12 : 19 ) Ọtiọyena , e ji bru Inenikristi uche nẹ ayen vwomakpotọ , ayen “ vwẹ umwemwu hwa osa rẹ umwemwu - u . ” ​ ​ —⁠ 1 Pita 3 : ​ 8 , 9 .
11 , 12 . ( a ) Mavọ yen omaevwokpotọ sa vwọ chọn avwanre uko siẹrẹ e de jiri avwanre vrẹka ?
( b ) Mavọ yen omaevwokpotọ sa vwọ nẹrhẹ avwanre sen osẹnvwe abavo , e mi ji muoma phiyọ ọghọ ?
Ujiri rọ vrẹka sa dia ọdavwini vwọ kẹ omaevwokpotọ avwanre .
Roro kpahen udje rẹ Ẹsta ọke rẹ erọnvwọn vwo wene vwọ kẹ .
Ọyen ohwo vẹ erhuvwu , a ke je nabọ vwẹrote vwẹ ẹgbukpe ọvo .
Ọ vẹ eya buebun dia kugbe . Enana eya ri nẹ ẹkuotọ sansan rhe vwẹ otọ rẹ Usuon rẹ Pesha , re guọnọ dia aye ovie na .
Dedena , o muoma phiyọ ọghọ .
Ọ kparoma - a , tobọ vwẹ ọke ra vwọ jẹreyọ nẹ ọyehẹ aye ovie na . ​ ​ —⁠ Ẹsta 2 : ​ 9 , 12 , 15 , 17 .
Osẹnvwe avwanre djephia nẹ e muọghọ kẹ Jihova vẹ ihwo efa ?
( Ni ẹkorota 12 )
Omaevwokpotọ cha nẹrhẹ avwanre sen osẹnvwe abavo , e mi ji muoma phiyọ ọghọ .
Omaẹkparọ che se ku ihwo rhẹriẹ - ẹ jokpanẹ avwanre pha “ dẹndẹn bọrọ bọrọ . ”
( Se 1 Pita 3 : ​ 3 , 4 ; Jer .
9 : ​ 23 , 24 ) Avwanre de vwo ẹwẹn rẹ omaẹkparọ vwẹ ubiudu avwanre , e che djephia vwẹ uruemu avwanre ẹdẹ ọvo .
Kerẹ udje avwanre sa ta eta ri djerephia nẹ avwanre riavwerhen rẹ uphẹn rẹ ẹga evo , avwanre riẹn kpahen erọnvwọn evo , yẹrẹ avwanre vwo omamọ oyerinkugbe vẹ iniọvo ra riẹnre mamọ .
Yẹrẹ avwanre sa nabọ djekpahen ẹdia evo yẹrẹ ota rere ihwo vwo jiri avwanre ọvo , jẹ ihwo efa yen chọn avwanre uko vwo vwo ẹruọ rọyen .
Jesu ji phi omamọ udje phiyotọ vwẹ ẹdia nana .
Eta buebun rọ tare , isiesi ọfuanfon na yen i nurhe .
O ru ọnana rere ihwo vwọ riẹn nẹ obo rọ ta na , obọ rẹ Jihova yen i nurhe , ọ dia aghwanre romobọ rọye - en . ​ ​ —⁠ Jọn 8 :⁠ 28 .
13 , 14 .
Mavọ yen omaevwokpotọ sa vwọ chọn avwanre uko vwo bru omamọ orhiẹn ?
Idjerhe ọfa e se vwo rhiẹromrẹ ọdavwini rẹ omaevwokpotọ yen ọke re de brorhiẹn .
Ọke rẹ Pọl vwọ hẹ Sizaria , ọmraro Agabọs da vuẹ nẹ o de kpo Jerusalẹm , e che muo phiyọ uwodi .
A sa tobọ hwe .
Fikirẹ ọnana , iniọvo na da vuẹ Pọl nẹ ọ ra - a .
Dedena , Pọl je ra ghene .
Ọ diẹ ọ vwẹroso omobọ rọye - en yẹrẹ oshọ ko muro - o .
Ọ vwẹroso Jihova kare kare , ọ je guọnọ ruiruo rọyen gba vwẹ kasan kasan rẹ Jihova guọnọre .
Iniọvo na vwo nyo ọnana , ayen rha dobọ rọyen ji o vwo jẹ Jerusalẹm ẹra - a . ​ ​ —⁠ Iruo 21 : ​ 10 - 14 .
Omaevwokpotọ sa nẹrhẹ e bru omamọ orhiẹn dede nẹ avwanre ghwa riẹn oborẹ erọnvwọn cha dia - a .
Kerẹ udje , avwanre da vwomakpahotọ vwọ kẹ iruo rẹ ẹga ọkieje , die yen cha phia ọga de mu avwanre ?
Ọ da rha dianẹ esẹ vẹ ini avwanre ghwore , ayen je guọnọ ukẹcha avwanre vwo ?
Mavọ yen avwanre sa vwọ vwẹrote oma avwanre vwẹ ọke ọghwo ?
Ẹrhovwo buebun vẹ ehiahiẹ cha sa nẹrhẹ a riẹn ẹkpahọnphiyọ rẹ enọ nana - a .
( Aghwo .
8 : ​ 16 , 17 ) E de ru ehiahiẹ kpahen ẹdia nana , guọnọ uchebro rẹ ihwo efa , je nẹrhovwo kpahọn nu , ko fori nẹ e nene odjekẹ rẹ ẹwẹn ọfuanfon rẹ Ọghẹnẹ .
( Se Aghwoghwo 11 : ​ 4 - 6 . )
Ọyena orọnvwọn ra vwọ kẹ Jihova nẹ o ku ebruphiyọ ku , yẹrẹ o se dje idjerhe ọfa kẹ avwanre . ​ ​ —⁠ Isẹ 16 : ​ 3 , 9 .
Mavọ yen e vwo roro kpahen Jihova sa vwọ chọn avwanre uko vwọ vwomakpotọ ?
Ọ vwọ dianẹ erhuvwu buebun herọ siẹrẹ a da vwomakpotọ na , mavọ yen e se vwo dje uruemu nana phia ọkieje ?
E jẹ e djekpahen idjerhe ẹne .
Ẹsosuọ , e de roro kpahen iruemu vẹ ọrho rẹ Jihova ji muọghọ okokodo kẹ , ọ cha nẹrhẹ a vwomakpotọ ọkieje . ( Aiz .
8 : 13 ) Karophiyọ nẹ avwanre yan nene Ọghẹnẹ Romevwẹgba na , ọ dia amakashe yẹrẹ ohworakpọ - ọ .
Ọmrẹvughe nana che mu avwanre vwọ ‘ vwomakpotọ kẹ obọ ọgangan rẹ Ọghẹnẹ . ’ ​ ​ —⁠ 1 Pita 5 :⁠ 6 .
Mavọ yen re vwo roro kpahen ẹguọnọ rẹ Jihova cha chọn avwanre uko vwo vwomakpotọ ?
Ọrivẹ , re vwo roro kpahen ẹguọnọ rẹ Jihova cha chọn avwanre uko vwo vwo uruemu rẹ omaevwokpotọ .
Ọyinkọn Pọl tare nẹ Jihova “ vwẹ ọghọ rode ” vwọ kẹ ẹbẹre rẹ ugboma na re nesua - a . ( 1 Kọr .
12 : ​ 23 , 24 ) Vwẹ idjerhe vuọvo na , Jihova davwerhọ avwanre ohwo ọvuọvo dede nẹ avwanre gbare - e .
Ọ vwẹ avwanre vwọ vwanvwan ohwohwo - o , avwanre da tobọ ru chọ dede o ji dje ẹguọnọ rọyen vwọ kẹ avwanre .
Fikirẹ ẹguọnọ rẹ Jihova , oma vwerhen avwanre vwẹ ẹga rọyen , otoro ẹdia rẹ avwanre da ga - a .
A da guọnọ erhuvwu vwẹ oma rẹ ihwo efa , ukẹcha vọ yen ọ sa vwọ kẹ avwanre ?
Ọrerha , a da vwẹrokere Ọghẹnẹ vwọ guọnọ erhuvwu vwẹ oma rẹ ihwo efa , ọ cha nẹrhẹ ọdavwaro re vwo kpahen iruo ro te avwanre vwẹ ẹga rẹ Jihova rhoma ganphiyọ .
Ọnana cha nẹrhẹ e rhiabọreyọ uchebro vẹ iroroẹje rẹ ihwo efa ukperẹ e vwo phi oma avwanre phiyọ obaro .
( Isẹ 13 : 10 ) Oma je cha vwerhen avwanre siẹrẹ a da vwẹ uphẹn rẹ ẹga vwọ kẹ iniọvo na .
Avwanre ki che jiri Jihova fikirẹ obo ro ku ebruphiyọ rọyen kuẹ “ imoni rẹ [ avwanre ] re hẹ akpọ na duvwu na . ” ​ ​ —⁠ 1 Pita 5 :⁠ 9 .
Mavọ yen e se vwo yono ẹwẹn obrorhiẹn avwanre ?
Ọrẹne , avwanre che vwo uruemu rẹ omaevwokpotọ siẹrẹ a da vwẹ Baibol na vwo yono ẹwẹn obrorhiẹn avwanre .
Avwanre che bru omamọ orhiẹn e de vwo ubiẹro rẹ Jihova vwo nẹ erọnvwọn .
E se ru ẹwẹn obrorhiẹn avwanre gan womarẹ uyono rẹ Baibol , ẹrhovwo ẹnẹ , e mi ji ru obo re yono na .
( 1 Tim .
1 :⁠ 5 ) E jẹ e phi ihwo efa phiyọ ẹdia ẹsosuọ .
E de ru ẹkẹn avwanre , Jihova veri nẹ o che ru uyono avwanre ‘ vọnvọn , ’ ọke yena ke che vwo uruemu rẹ omaevwokpotọ vẹ omamọ iruemu efa . ​ ​ —⁠ 1 Pita 5 :⁠ 10 .
Die yen sa chọn avwanre uko vwọ vwomakpotọ bẹdẹ bẹdẹ ?
Uruemu rẹ omaẹkparọ vuọvo yen nẹrhẹ ọmraro ro nẹ Juda rhe na ku arhọ rọyen kufia , ọtiọyen ji te oyerinkugbe rọyen vẹ Ọghẹnẹ .
Ẹkẹvuọvo , a sa vwomakpotọ vwẹ ọke rẹ ọdavwini .
Ihwo re fuevun ọke awanre vẹ ọke nana djerephia nẹ e se ru ọtiọyen .
E jẹ omaevwokpotọ avwanre ganphiyọ vwẹ ẹga rẹ Jihova .
( Isẹ 8 : 13 ) Otoro ẹdia rẹ avwanre da ga asaọkiephana - a , e vwo nene Jihova yan , ọyen uphẹn rode ra mrẹ vwo dje - e .
Ni uphẹn yena ghanghanre , wọ vwomakpotọ nene Jihova yan bẹdẹ bẹdẹ .
“ Obo ru wo nyo mie vwe . . . gba vwẹ ayen yono ihwo ri vwo esegbuyota re je sa vwẹ ayen yono ihwo efa rhe . ” ​ ​ —⁠ 2 TIM .
2 :⁠ 2 .
UNE : 123 , 53
Die yen Ovie Devid ruru ọke ra vwọ vuẹ nẹ ọmọ rọyen yen cha bọn uwevwin rẹ Ọghẹnẹ ?
Diesorọ iniọvo re kpakore vwọ vwẹ ukẹcha kẹ ighene na ayen se vwo mu eghwa rẹ ukoko na ?
Mavọ yen ighene se vwo dje omamọ uruemu phia siẹrẹ ayen da reyọ iruo rẹ iniọvo re kpakore ruẹ jovwo ?
1 , 2 .
Ẹro vọ yen ihwo buebun vwo nẹ iruo rayen ?
ỌKE buebun , ihwo vwẹ iruo rẹ ayen ruẹ vwo djisẹ oma rayen .
Iruo rẹ ayen ruẹ yẹrẹ ẹdia rẹ ayen hepha nẹrhẹ ayen nẹ oma rayen saka yẹrẹ rhuarho .
Vwẹ ẹkuotọ evo , a da guọnọ vughe ohwo , ọvo usun rẹ enọ ẹsosuọ ra nọ ohwo na yen , “ Oka rẹ iruo vọ yen wo ruẹ ? ”
Baibol na je vwẹ iruo rẹ ihwo ruẹ vwo djisẹ rayen .
O se “ Matiu . . . omiarhọghọ ” ; “ Saimọn osiophiẹn ” ; kugbe “ Luk . . . ọbo ọghaghare . ” ( Mat . 10 : 3 ; Iruo 10 : 6 ; Kọl .
4 : 14 ) A je vwẹ uphẹn rẹ ẹga yẹrẹ iruo sansan vwẹ ukoko na vwo dje ihwo .
Avwanre riẹn ihwo kerẹ Ovie Devid , ọmraro Ilaija , vẹ ọyinkọn Pọl .
Eshare nana ni iruo rẹ Ọghẹnẹ vwọ kẹ ayen ghanghanre .
Avwanre de ji vwo uphẹn rẹ ẹga , e jẹ e ji no ghanghanre .
Diesorọ iniọvo re kpakore vwo yono ighene rehẹ ukoko na ?
( Ni uhoho rẹsosuọ na . )
Buebun rẹ avwanre na vwo ẹguọnọ rẹ uphẹn rẹ ẹga ro te avwanre obọ , a je guọnọ ruo rhirin .
Ẹkẹvuọvo , ọ da ohwo mamọ nẹ vwo nẹ ọke rẹ Adam rhe , uvwiẹ ọvo de no , ọfa me rha reyọ ẹdia rọyen . ( Aghwo .
1 :⁠ 4 ) Jẹ , uvwre rẹ ọke ọvo rhire na , ọnana rhe dia egbabọse vwọ kẹ Inenikristi uyota .
Owian rẹ idibo rẹ Jihova rhuaphiyọ , je ganphiyọ kẹdẹ kẹdẹ .
Ewian kpokpọ vwọ cha na , idjerhe kpokpọ re vwo ruẹ ayen ke je vwomaphia ; ọke buebun ekuakua rẹ ona ri shecha shekpo eyen a guọnọre vwọ kẹ ewian na .
Iniọvo evo re kpakore sa mrẹ bẹnbẹn ayen vwọ djẹ nene ewene nana .
( Luk 5 : 39 ) Vwọ vrẹ ọyena dede , ighene na ji vwo ẹgba vrẹ iniọvo re kpakore .
( Isẹ 20 : 29 ) Ọtiọyena , ọyena emu rẹ ẹguọnọ vẹ aghwanre rẹ iniọvo re kpakore na vwo yono ighene na ayen se vwo mu oghwa rẹ ukoko na . ​ ​ —⁠ Se Une Rẹ Ejiro 71 :⁠ 18 .
Diesorọ ihwo evo vwọ mrẹ bẹnbẹn ayen vwọ vwẹ owian kẹ ihwo efa ?
( Ni ekpeti na “ Oboresorọ Ihwo Evo Vwo Jẹ Owian Ẹvwọ kẹ Ihwo Efa . ” )
Iniọvo re vwo mu sa mrẹ bẹnbẹn ayen vwọ vwẹ owian kẹ ihwo efa .
Oshọ mu evo nẹ uphẹn rẹ ẹga rẹ ayen niri ghanghanre na cha va ayen abọ .
Efa no nẹ ogangan rayen cha va ayen abọ , ighene na je cha sa riẹn erọnvwọn na ru - u .
Efa ji roro nẹ ayen vwo ọke ayen vwo yono ohwo - o .
O ji fo nẹ ighene na vwo odirin ọ da dianẹ uphẹn rẹ ẹga ji te ayen obọ - ọ .
Enọ vọ yen a cha fuẹrẹn vwẹ uyono nana ?
E jẹ a fuẹrẹn ota nana vwẹ ẹbẹre ivẹ .
Ẹsosuọ , mavọ yen ihwo re kpakore sa vwọ chọn ighene uko vwo mu oghwa rẹ ukoko na , kẹ diesorọ ọnana vwọ ghanre ?
( 2 Tim . 2 :⁠ 2 ) Ọrivẹ , diesorọ ọ vwọ ghanre nẹ ighene vwo omamọ uruemu siẹrẹ ayen da vwẹ ukẹcha kẹ iniọvo re riẹn vrẹ ayen , yẹrẹ e de yono ayen ?
Ra vwọ tuọnphiyọ , e jẹ a mrẹ oborẹ Ovie Devid muegbe rẹ ọmọ rọyen wan vwọ kẹ owian rode ọvo .
Die yen Ovie Devid brorhiẹn nẹ o che ru , kẹ die Jihova tare ?
Devid vwo ghoro ikpe buebun vwevunrẹ aghwa nu , e de vwo mu ovie , ọ da rhe dia omamọ uwevwin .
Ọ darọ mamọ nẹ a je bọn “ uwevwi ” vuọvo kẹ Jihova - a , o de brorhiẹn rọ vwọ bọn uwevwin kẹ .
Ọ da vuẹ Natan rọ dia ọmraro na : “ Nighere , me dia uwevwi ri igẹdu , ẹkẹvuọvo ekpeti rẹ ọphọ rẹ Ọrovwohwo na hẹ otọ rẹ utughẹ . ”
Natan da kpahen kẹ : “ Ru obo ri hẹ udu wẹn , kidie Ọghẹnẹ vẹ owẹ herọ . ”
Ẹkẹvuọvo , ọnana dia iroro rẹ Jihova - a .
Ọ vuẹ Natan nẹ ọ ra vuẹ Devid nẹ , “ Wọ cha bọn uwevwi kẹ vwẹ dia - a . ”
Dede nẹ Jihova vwẹ imuẹro kẹ Devid nẹ o che bruba vwọ kẹ , Ọghẹnẹ tare nẹ Solomọn rọ dia ọmọ rẹ Devid yen cha bọn uwevwin rọyen .
Die yen Devid ruru ? ​ ​ —⁠ 1 Ikun 17 : ​ 1 - 4 , 8 , 11 , 12 ; 29 :⁠ 1 .
Die yen Devid ruru kpahen orhiẹn - ebro rẹ Jihova ?
Devid je vwẹ ukẹcha vwọphia dede nẹ ọ dia ọyen yen cha bọn uwevwin rẹ ẹga na - a .
Odẹ rẹ Solomọn ọyen a tobọ vwo se uwevwin na .
Ọ sa ghene da Devid nẹ o se ru obo rehẹ ẹwẹn rọye - en , dedena , ọ nabọ bicha iruo rẹ ebabọn na .
O koko itehru , ẹrovwon , idọnọ efuanfuon , iro , igẹdu kugbe ihwo re cha wiowian na .
Vwọba , o phiuduphiyawọ rẹ Solomọn nẹ , “ Asakiephana ọmọ mẹ , Ọrovwohwo vẹ owẹ dia , rere wo se phi kparobọ vwẹ uwevwi ẹbọn rẹ Ọrovwohwo rẹ Ọghẹnẹ wẹn kirobọ rẹ ọ tare kpahe owẹ . ” ​ ​ —⁠ 1 Ikun 22 : ​ 11 , 14 - 16 .
Die yen se mu Devid vwo roro nẹ Solomọn muwan rẹ iruo na - a , ẹkẹvuọvo die yen o ruru ?
Se 1 Ikun Rivie 22 :⁠ 5 .
Devid rha sa tanẹ Solomọn muwan rọ vwọ vwẹrote iruo ọrhuarho tiọyena - a .
Kidie uwevwin na che “ yoyovwi gangan , ” jẹ ọke yena , Solomọn “ ọmọtete o ruẹ ọ riẹn emuọvo - o . ”
Dedena , Devid riẹnre nẹ Jihova cha vwẹ ukẹcha kẹ Solomọn o se vwo ruiruo rọ kẹrẹ na .
Devid da tẹnrovi obo ro se ru vwọ chọn uko , ro vwo muegbe rẹ erọnvwọn buebun ra guọnọre phiyotọ .
Ọ kẹ ohwo omavwerhovwẹn siẹrẹ a da mrẹ iniọvo re dia ighene ri mu oghwa rẹ ukoko na ( Ni ẹkorota 9 )
Mavọ yen ihwo re kpakore sa vwọ mrẹ aghọghọ siẹrẹ ayen de siobọnu owian rayen vwọ kẹ ighene ?
Djudje rọyen .
E jẹ ẹwẹn rẹ iniọvo re kpakore kuọrọn o de te ọke ayen vwo siobọnu owian rayen kẹ ighene na - a .
Kidie iruo na che yovwinphiyọ siẹrẹ e de yono ighene na phiyọ .
E jẹ oma vwerhen iniọvo re kpakore na siẹrẹ ayen da mrẹ nẹ ighene rẹ ayen yonori na muwan vwọ kẹ iruo na .
Kerẹ udje , roro kpahen ọsẹ ro yono ọmọshare rọyen obo ra djẹ imoto .
Ọke rọ vwọ hẹ omotete , ọmọ na de mrẹ ọsẹ na rọ djẹ imoto .
Ọ vwọ ghwanre emerha re , ọsẹ na da vuẹ kpahen obo ro ruẹ na .
Ọmọ na rhi vwo tedje rẹ urhi rhọnvwephiyọ , ọ da ton imoto ẹdjẹ phiyọ jẹ ọsẹ na ji yono .
Ọkiọvo dede , ọsẹ na da djẹ emerha , ọmọ na me rha djẹ , jẹ ọke buebun ọmọ na yen djẹ imoto na kidie ọsẹ na ghwore .
Oma cha vwerhen ọsẹ ro vwo aghwanre nẹ ọmọ rọyen yen muo ukperẹ ọ vwọ rioma nẹ ofori nẹ ọyen ọvo yen djẹ imoto na .
Vwẹ idjerhe vuọvo na , oma vwerhen iniọvo re kpakore ayen da mrẹ ighene rẹ ayen yonori ri mu oghwa rẹ ukoko na .
Ẹro vọ yen Mosis vwo ni ujiri vẹ ọrho ?
E jẹ iniọvo re kpakore na kẹnoma kẹ omaẹriọ .
Jokaphiyọ oborẹ Mosis tare ọke rẹ emọ rẹ Izrẹl evo vwọ mraro .
( Se Ukeri 11 : ​ 24 - 29 . )
Joshua rọ dia odibo rẹ Mosis , guọnọ djẹ ayen .
O niro nẹ uruemu rayen na cha nẹrhẹ ihwo jẹ ọghọ emuo kẹ ọrho vẹ ogangan rẹ Mosis .
Ẹkẹvuọvo , Mosis da ta : “ Wọ rioma fiki mẹ ?
Manẹ kẹ ihwo rẹ Ọrovwohwo na ejobi ke emraro vwo nẹ , manẹ kẹ Ọrovwohwo se phi [ “ ẹwẹn , ” NW ] rọye phihọ oma rayen vwenẹ ! ”
Mosis mrẹ obọ rẹ Jihova vwẹ ẹdia nana .
Ọ guọnọ ujiri kẹ oma rọye - en kọyensorọ ọ vwọ tanẹ ọ tobọ guọnọ nẹ ihwo rẹ Jihova eje dia emraro .
Kerẹ Mosis , oma vwerhen avwanre siẹrẹ uphẹn rẹ ẹga ro rhe bru avwanre rhe de te oniọvo ọfa obọ ?
Die yen oniọvo ọvo tare kpahen uphẹn rẹ ẹga ro siobọnu ?
Nonẹna , iniọvo buebun herọ re vwẹ ẹgba rayen eje vwo ruiruo rẹ Uvie na ikpe buebun re , ayen ji yono ihwo ri se ruiruo na kpobarophiyọ .
Kerẹ udje , oniọvo re se Peter hẹ ẹga ọkieje vrẹ ẹgbukpe 74 re , ọ gare vwẹ oghọn ukoko ọvo rọhẹ Europe , ẹgbukpe 35 .
Ukuko na , ọ da ga kerẹ oniruo rẹ Akon Iruo Rọvwẹrote Iruo rẹ Ẹga .
Asaọkiephana , oniọvo Paul rọ vwẹ ukẹcha kẹ ikpe evo rhire na kọyen vwẹrote ẹdia nana .
Ọke ra vwọ nọ Peter oborẹ oma ruro kpahen uphẹn ro siobọnu na , ọ da ta : “ Oma vwerhen ovwẹ mamọ nẹ iniọvo herọ ra nabọ yono re vwo vwẹrote iruo ride , re je nabọ ru ayen . ”
Die yen udje rẹ Rehoboam na yono avwanre ?
Solomọn vwo ghwu nu , ọmọ rọyen re se Rehoboam da rhe dia ovie .
Ọke rọ vwọ guọnọ uchebro kpahen obo ro ru , o de ke bru ekpako na ra .
Ẹkẹvuọvo , ọ sen uchebro rayen !
Ọ da ra reyọ uchebro rẹ ighene na rẹ ọ vẹ ayen gba hẹ edje , re je yan nene .
Ọmiaovwẹ rode yen nẹ obuko rọyen rhe .
( 2 Ikun 10 : ​ 6 - 11 , 19 ) Die yen ọnana yono avwanre ?
Ofori nẹ a nokpẹn rẹ uchebro mie iniọvo re kpakore , a je nabọ roro kpahen ayen .
Dede nẹ ighene na cha gbomavwra obo re ruẹ erọnvwọn wan ọke awanre - e , e jẹ ayen nẹ uchebro rẹ imiragua na phovwi - in .
Mavọ yen ekpako re dia ighene vẹ e re kpakore wian kugbe wan ?
Ọ sa dianẹ ekpako evo re dia ighene keyen vwẹrote iruo rẹ iniọvo re kpakore .
Dedena , ayen cha mrẹ erere siẹrẹ ayen da nọ mie iniọvo re kpakore na tavwen ayen ki brorhiẹn .
Paul re djunute nanayen , rọ reyọ ẹdia rẹ oniọvo Peter kerẹ oniruo rẹ akon iruo vwẹ Bẹtẹl , da ta : “ Mi brẹ Peter ra vwọ kẹ uchebro kọke kọke , me je vuẹ iniọvo efa nẹ ayen ru ọtiọyen . ”
Die yen oyerinkugbe rẹ Timoti vẹ ọyinkọn Pọl na yono avwanre ?
Timoti rọ dia eghene , nene Pọl wian ikpe buebun .
( Se Filipae 2 : ​ 20 - 22 . )
Pọl si rhe iniọvo rehẹ Kọrẹnt na nẹ , “ Fiki rẹ ọtiọye na mi vwo ji Timoti , ọmọ mẹ rẹ ọghaghare ro vwo esegbuyota kpahe Ọrovwohwo , bru ovwan rhe rọ rhe karohọ ovwan kpahe idjerhe mẹ vwi Kristi , kirobo ri mi yono ayen kasan kasan vwi [ “ ukoko na eje , ” NW ] . ” ( 1 Kọr .
4 : 17 ) Ota nana ghwe dje omamọ oyerinkugbe rọhẹ uvwre rẹ Pọl vẹ Timoti .
Pọl nabọ yono Timoti “ idjerhe [ rọyen ] vwi Kristi . ”
Timoti je nabọ vwomakpotọ yono , ọ da nẹrhẹ Pọl vwo ẹguọnọ rọyen ji vwo imuẹro kpahọn nẹ ọ sa vwẹrote ọdavwẹ rẹ iniọvo rehẹ Kọrẹnt .
Ọnana omamọ udje rẹ ekpako vwẹrokere siẹrẹ ayen de yono ighene re sa vwẹrote ukoko na .
Mavọ yen eta rẹ Pọl si rhe Inenikristi rehẹ Rom na sa vwọ chọn avwanre uko siẹrẹ ewene de djobọte avwanre ?
Ọke ọgangan yen e de yerẹn na .
Ukoko rẹ Jihova rọhẹ otọrakpọ na rhuaphiyọ mamọ , ọtiọyena a je guọnọ ewene .
Ewene na vwo djobọte avwanre ohwo ọvuọvo na , e gbe jẹ a vwomakpotọ , a tẹnrovi oborẹ Jihova guọnọre ukperẹ oma avwanre .
Ọnana toroba oyerinkugbe .
Pọl de si eta nana rhe Inenikristi rehẹ Rom : “ Me rẹ ohwo ọvuọvo vwẹ ohri rẹ ọvwan nẹ e jẹn ohwo ọvo rhe roro oma rọye rhuarho nọ obo rọ epha jovwo - o , ẹkẹvuọvo ovwan vwẹ oma kpotọ dẹndẹn , ọvuọvo kerẹ otiẹ esegbuyota rẹ Ọghẹnẹ vwọ kẹ .
Kidie kirobo rẹ avwanre hẹ ugboma ọvo na ro de vwo ekuakua buebu na , rẹ ekuakua na ejobi vwo oghẹre re iruo ọvo - o na , ọtiọye na avwanre , dede nẹ avwanre epha buebu na , ugboma ọvo vwi Kristi . ” ​ ​ —⁠ Rom 12 : ​ 3 - 5 .
Die yen iniọvo re kpakore , ighene , kugbe eya se ru ayen vwo toroba ufuoma vẹ oyerinkugbe rẹ ukoko rẹ Jihova ?
Otoro ẹdia rẹ avwanre hepha - a , e jẹ avwanre eje wian vwo toroba ọdavwẹ rẹ Uvie rẹ Jihova .
Iniọvo re kpakore , ovwan muegbe rẹ ighene na ayen se vwo ruiruo rẹ ovwan ruẹ na .
Eshare re dia ighene , ovwan rhiabọreyọ owian ra vwọ kẹ ovwan , vwomakpotọ , wo ji muọghọ kẹ e re kpakore na .
Eya , ovwan vwẹrokere Prisila , aye rẹ Akuila , ro bicha ọshare rọyen ọke rẹ ayen vwo rhiẹromrẹ ewene . ​ ​ —⁠ Iruo 18 :⁠ 2 .
Imuẹro vọ yen Jesu vwo kpahen idibo rọyen , kẹ die yen o muegbe rayen vwọ kẹ ?
Jesu , ọyen omamọ udje rẹ ohwo rọ nabọ yono ihwo efa .
Ọ riẹnre nẹ iruo aghwoghwo rọyen vwẹ otọrakpọ na che vwoba , ihwo efa ji che ruiruo na kpobarophiyọ .
Dede nẹ idibo rọyen gbare - e , ọ vwẹroso ayen ọ da je vuẹ ayen nẹ ayen che ruiruo re rho vrẹ e rọyen .
( Jọn 14 : 12 ) Ọ nabọ yono ayen , ayen de ji ghwoghwo iyẹnrẹn esiri na vwẹ ẹkuotọ eje re herọ ọke yena . ​ ​ —⁠ Kọl .
1 :⁠ 23 .
Iphiẹrophiyọ vọ yen herọ kẹ avwanre , kẹ die yen e se ru enẹna ?
Jesu vwo ghwu nu , a da kparọ kpo odjuvwu , a da je kẹ iruo vẹ ogangan “ ro kpenu nọ ivie ejobi kugbe isuesun ejobi kugbe ogangan ejobi kugbe ubrakpọ ejobi . ” ( Ẹfe .
1 : ​ 19 - 21 ) E de ghwu tavwen Amagidọn ke rhe , a cha rhọvwọn avwanre nushi vwọ ro akpọ kpokpọ rẹ ọvwata , asan rẹ omamo iruo buebun da cha dia vwọ kẹ avwanre .
Asaọkiephana , o ji vwo iruo ọghanghanre ọvo rẹ avwanre eje se vwobọ vwọ , ọyehẹ aghwoghwo rẹ iyẹnrẹn esiri na vẹ odibo egbe .
E jẹ avwanre eje , te ighene te ekpako , “ dje ebuo - ebuo phihọ vwẹ iruo rẹ Ọrovwohwo ” na . ​ ​ —⁠ 1 Kọr .
15 : 58 .
OBORESORỌ IHWO EVO VWO JẸ OWIAN ẸVWỌ KẸ IHWO EFA
1
Oshọ mu ayen nẹ ujiri na che bru ohwo ọfa ra .
Ẹkẹvuọvo , ujiri ejobi , ọ rẹ Jihova . ​ ​ —⁠ Une 115 :⁠ 1 .
2
Ayen guọnọ siobọnu iruo na - a kidie oma rẹ iruo na vwerhen ayen .
Karophiyọ nẹ , re vwo yono ihwo kẹ ohwo aghọghọ . ​ ​ —⁠ Iruo 20 : 35 .
3
Oshọ mu ayen nẹ a cha riẹn iruo na ru - u .
Ẹkẹvuọvo , Ọghẹnẹ sa chọn ayen uko vwọ nabọ ruo . ​ ​ —⁠ Une 37 :⁠ 5 .
4
Ayen guọnọ nẹ iruo na va ayen abọ - ọ .
Mrẹvughe nẹ Jihova yen vwo erọnvwọn eje . ​ ​ —⁠ Aiz .
45 : ​ 6 , 7 .
5
Ayen no nẹ ayen vwo ọke ayen vwo yono ihwo efa - a .
Tarhe takpo eyono rẹ ihwo efa cha sẹro ọke ra rha ghwọrọ kufia . ​ ​ —⁠ Ẹfe .
5 : ​ 15 , 16 .
3 Ọhọre rẹ Jihova Che Rugba !
8 Ọtanhirhe na , Ọyen ‘ Emu Esiri ’ ro Nẹ Obọ rẹ Ọsẹ na Rhe
Izobo ọtanhirhe rẹ Jesu Kristi , ọyehẹ esiri rẹ esegbuyota avwanre vẹ orugba rẹ ọhọre rẹ Jihova vwọ kẹ ihworakpọ .
Iyovwinreta ivẹ nana cha fuẹrẹn oboresorọ a vwọ guọnọ ọtanhirhe na , obo ro ru wiẹn re , vẹ obo re se vwo dje ọdavwaro kpahen okẹ nana rọ ma rho kparobọ rẹ Ọghẹnẹ vwọ kẹ avwanre na .
13 Ikuegbe rẹ Akpeyeren ​ — Avwanre Rhiẹromrẹ Ẹserọphẹ rẹ Ọghẹnẹ Vwẹ Idjerhe Buebun
18 Jihova Sun Ihwo Rọyen
23 Ono Yen Suẹn Ihwo rẹ Ọghẹnẹ Nonẹna ?
Vwẹ ikpe uriorin buebun re , Jihova sun ihwo rọyen womarẹ ihworakpọ .
Diesorọ avwanre sa vwọ tanẹ Jihova vwẹ ukẹcha kẹ eshare nana , kẹ mavọ avwanre ru riẹn nẹ ọ je vwẹ ukẹcha kẹ odibo rọ fuevun rọ je ghwanre nonẹna ?
Iyovwinreta nana che djekpahen erọnvwọn erha re vwẹ ukẹcha kẹ ihwo ri suẹn ihwo rẹ Ọghẹnẹ .
29 Enọ Rẹ Ihwo Ri Se Ẹbe Avwanre Nọre
31 Irueru Avwanre Vwẹ Ọke Obuko
IKUEGBE RẸ AKPEYEREN
Douglas Guest yen gbikun na
ỌSẸ mẹ re se Arthur , ọyen ohwo rọ djoshọ rẹ Ọghẹnẹ , ọ je guọnọ dia oghwoghwota vwẹ ẹga rẹ Methodist .
Ẹkẹvuọvo , ọke ro vwo se ẹbe rẹ Emọ - uyono rẹ Baibol na o ji vwo kpo uyono rayen , o de wene iroro rọyen .
O bromaphiyame vwẹ 1914 ọke rọ vwọ hẹ ẹgbukpe 17 .
E phi Ofovwin Akpọeje I ọke yena , a da vuẹ nẹ ọ rhe vwomaba isodje , ẹkẹvuọvo ọ senre .
Fikirẹ ọnana , e de muo kpo Uwodi rọhẹ Kingston vwẹ Ontario , Canada , ọ da dia etiyin emeranvwe ihwe .
E vwo siobọno nu , ọ da rhe dia kọlpọta ( ra riẹn phiyọ ọkobaro enẹna ) .
Vwẹ 1926 , Arthur Guest da rọvwọn Hazel Wilkinson , oni rẹ Hazel mrẹ uyota na vughe vwẹ ukpe rẹ 1908 .
E vwiẹ vwẹ vwẹ April 24 , 1931 , mẹvwẹ yen ọmọ rivẹ usun rẹ emọ ẹne rẹ ayen vwiẹre .
Orua avwanre nabọ ga Jihova , ọghọ okokodo rẹ ọsẹ avwanre vwo kpahen Baibol na da nẹrhẹ avwanre ji vwo ọdavwaro kpahen Ota rẹ Ọghẹnẹ .
Avwanre vwobọ vwẹ iruo aghwoghwo na kuẹgbe kerẹ orua kọke kọke . ​ — Iruo 20 : 20 .
Ofovwin Akpọeje II tonphiyọ vwẹ 1939 , ukpe rọ vwọ kpahọn , a da dobọ rẹ iruo rẹ Iseri rẹ Jihova ji vwẹ Canada .
Ka vuẹ emo rẹ isikuru nẹ ayen so une rẹ ẹkuotọ na , ji yeren aphiala .
A da djẹ vwẹ vẹ oniọvo mẹ ọkpako , Dorothy , nẹ iklasi .
Ẹdẹ ọvo , oyono mẹ kọ reyọ ovwẹ vwọ jehwẹ nẹ mẹvwẹ ọvwoshọ .
Isikuru , vwo fuen nu , emọ rẹ iklasi mẹ ke teyen ovwẹ , ayen de gere uvwe she .
Ẹkẹvuọvo , ọnana tobọ nẹrhẹ ovwẹ nabọ fiudugberi mi vwo “ mu ọghọ kẹ Ọghẹnẹ nọ ihwo rẹ akpọ . ” ​ — Iruo 5 : 29 .
Vwẹ July 1942 , ọke me vwọ hẹ ẹgbukpe 11 , mi de bromaphiyame vwevunrẹ ikuru rẹ ame vwẹ aghwa .
Ọke rẹ isikuru de kpo omaerovwon , mi ruiruo rẹ ọkobaro ubrọke kọke kọke .
Vwẹ ukpe ọvo , mẹvwẹ vẹ iniọvo eshare erha de kpo aghwoghwo vwẹ asan rẹ obọ jete vwẹ Ontario , avwanre de ghwoghwo ota kẹ ihwo ri brẹ irhe .
Vwẹ May 1 , 1949 , me da dia ọkobaro ọkieje .
Ọ vwọ dianẹ e ruiruo rẹ ebabọn vwẹ oghọn ukoko na , e de durhie uwe kpo oboyin , vwẹ December 1 , me da rhe dia ọvo usun rẹ ihwo re ga vwẹ Bẹtẹl rọhẹ Canada .
A da vuẹ vwẹ nẹ me wian vwẹ asan ra da teyen ẹbe .
Mi ruiruo rẹ ason vwẹ idughwrẹn buebun me vwọ teyen itrati ro shekpahen omukpahen rẹ ihwo rẹ Jihova rhiẹromrẹ vwẹ Canada .
Ọke vwọ yanran na , me da ga vwẹ Akon Iruo Rọvwẹrote Iruo Rẹga , me riẹnmie ekobaro re vwẹriẹ oghọn ukoko na ọke rẹ ayen vwo kpo Quebec ra ga , ọnana asan rẹ omukpahen na da gan mamọ .
Mary Zazula , ọyen ọvo usun rẹ ekobaro na , ohwo rẹ Edmonton vwẹ Alberta .
Ọsẹ vẹ oni rọyen kpo ẹga rẹ Orthodox , ayen da djẹ Mary vẹ oniọvo rọyen Joe nẹ uwevwin kidie ayen rhọnvwe dobọ rẹ uyono rẹ Baibol na ji - i .
E bru ayen phiyame vwẹ June 1951 , emeranvwe esan vwọ wan nu , ayen da rhe dia ekobaro .
Vwevunrẹ ẹriẹnmie na , me da mrẹvughe nẹ Mary vwo ẹguọnọ rẹ Jihova mamọ .
Me da vuẹ oma mẹ nẹ , ‘ Ọhọhọre nẹ me cha rọvwọn ọmọtẹ nana jokpanẹ emu ọvo kọ phiare . ’
Emeranvwe irhirin vwọ wan nu , avwanre da rọvwọn vwẹ January 30 , 1954 .
Udughwrẹn ọvo vwọ wan nu , e de durhie avwanre nẹ e che yono avwanre vwọ kẹ iruo okinriariẹ , avwanre de kin okinriariẹ ọvo vwẹ ẹgbukpe ivẹ vwẹ obẹ Ontario .
Iruo aghwoghwo na vwọ rhuaphiyọ na , ka guọnọ imishọnare .
Avwanre de roro nẹ avwanre da sa dia Canada , asan rọ pha djidjiro rẹ inwe je vọn vwẹ ọke uvo , kọyen avwanre sa dia kasan kasan otoro oborẹ asan na hepha - a .
Avwanre wontọ nẹ iklasi 27 rẹ Isikuru rẹ Gilead vwẹ July 1956 , vwẹ November , avwanre da ton iruo phiyọ vwẹ Brazil .
Avwanre vwo te oghọn ukoko rẹ Brazil , avwanre da mrẹvughe nẹ ejajẹ rẹ Portuguese yen a jẹ vwẹ oboyin .
Avwanre vwo yono uyeren vẹ eta rẹsosuọ ra vwọ ton ota phiyọ , kugbe eta kprẹn rẹ obo re se vwo phi imagazini na phiyọ ada nu , avwanre da rhe ton iruo aghwoghwo na phiyọ .
Avwanre da mrẹ ohwo ro dje omavwerhovwẹn phia , kẹ avwanre se Baibol na vwọ kẹ , ẹkpo re ta ota kpahen oborẹ akpọ na cha dia vwẹ Uvie rẹ Ọghẹnẹ .
Ẹdẹ ẹsosuọ avwanre vwọ hẹ iruo aghwoghwo na , aye ọvo nabọ kerhọ kẹ avwanre , mi de se Ẹvwọphia 21 : 3 , 4 vwọ kẹ , mi vwo se nu , mi de shero !
Aruọke ọrhorhorho na je riẹnriẹn oma mẹ - ẹ , ọnana kpokpo uvwe ọke grongron .
Orere re Campos ọyen e ji avwanre ra , ikoko 15 yen herọ asaọkiephana .
Avwanre ke vwo te oboyin , ẹko ọvuọvo yen herọ kugbe uwevwin rẹ imishọnare rẹ iniọvo eya ẹne dia : Esther Tracy , Ramona Bauer , Luiza Schwarz , kugbe Lorraine Brookes ( ra riẹn phiyọ Wallen asaọkiephana ) .
Mẹvwẹ yen fọnrhọn emwa vwẹ uwevwin na , mẹvwẹ yen je guọnọ irhe re vwo chere emu .
Ason rẹ Monday ọvo avwanre vwo ru uyono rẹ Uwevwin Orhẹrẹ nu , ọrhorha ọvo de won avwanre .
Aye mẹ sherhẹn agbara vwẹ ason ọvo jẹ avwanre gbikun .
Ọke rọ vwọ kpare uyovwin rọyen ro che vwo vrẹn , ọrọdekọ ọvo de nẹ otọ rẹ agbara na rhe , asan eje da yanghan bẹsiẹ mi ki rhi hwe !
Mi vwo yono Portuguese vwẹ ẹgbukpe ọvo nu , a da vwẹ ovwẹ mu oniruo okinriariẹ .
Ọko yen avwanre dia ; urhukpẹ herọ - ọ , ere yen avwanre sherhẹn , iyesi yen a je vwọ yan .
Avwanre de kpo asan rẹ obọ jete , avwanre ro itreni kpo orere ọvo rọhẹ enu igbenu , avwanre me reyọ ubruwevwin ọvo .
Oghọn ukoko da vwẹ imagazini 800 vwo rhe avwanre vwọ kẹ iruo aghwoghwo na .
Kọke kọke yen avwanre vwo kpo ipost ọfisi re mu imagazini .
Vwẹ 1962 , e de ru Isikuru rẹ Ekpako vẹ Idibo Owian vwẹ Brazil .
Mi kpo asan sansan de re ru isikuru na vwẹ emeranvwe esan , Mary nene uvwe - e .
Mi yono ihwo vwẹ Manaus , Belém , Fortaleza , Recife , vẹ Salvador .
Me vwẹrote ọghwẹkoko rẹ ubrotọ re ruru vwẹ afieha rọhẹ Manaus .
Osio ọgangan rọ rhọre nẹrhẹ a mrẹ omamọ ame da - a vẹ omamọ asan ra da riemu - u .
( Ọke ri jovwo , e chere emu kẹ ihwo vwẹ eghwẹkoko . )
Me ta ota kẹ isodje na , ọvo usun rayen de mu ame ra sa da vwo rhe avwanre eje rehẹ ọghwẹkoko na , ọ da je vuẹ isodje efa nẹ ayen bọn itughẹ ride ivẹ rẹ avwanre vwo ru ukoni vẹ asan ra da riemu .
Me vwọ hẹ oyan nana , jẹ Mary ruiruo rẹ aghwoghwo vwẹ eki , asan ra da jẹ Portuguese , igho ọvo yen ihwo nana ta ota kpahan .
Ọ sa ton uyono rẹ Baibol phiyọ vẹ ohwo vuọvo - o , ọtiọyena , ọ da vuẹ iniọvo evo re ga vwẹ Bẹtẹl nẹ , “ Portugal yen asan rọ cha bẹn vwẹ ẹdia kparobọ . ”
O kriri - i , e de si ọbe rhe avwanre nẹ avwanre ra ga vwẹ Portugal , ọnana gbe Mary unu mamọ !
Ọke yena , a dobọ rẹ iruo aghwoghwo na ji vwẹ ẹkuotọ na , ẹkẹvuọvo avwanre rhiabọreyọ iruo nana dede nẹ o gbe Mary unu ẹsosuọ .
Avwanre te Lisbon , obẹ Portugal , vwẹ August 1964 .
Elọkpa rẹ Portugal ( PIDE ) mukpahen iniọvo avwanre mamọ .
Fikirẹ ọnana , iniọvo na rha sa yanrhe rhi dede avwanre - e , avwanre je ra guọnọ ayen ẹsosuọ - ọ .
Avwanre ka dia ubruwevwin ọvo ọke rẹ avwanre vwọ hẹrhẹ ẹbe rọ sa nẹrhẹ avwanre dia ẹkuotọ na .
A vwọ kẹ avwanre ẹbe na nu , avwanre da kua kpo omamọ uwevwin .
Ukuotọ rọyen vwẹ January 1965 , avwanre de se oghọn ukoko obọ rẹsosuọ .
Omavwerhen avwanre mamọ avwanre vwo kpo uyono obọ rẹsosuọ vwẹ emeranvwe iyorin !
Avwanre nyori nẹ elọkpa hiẹ iwevwin rẹ iniọvo na kẹdẹ kẹdẹ .
A da kanre Eguan Ruvie , ọtiọyena , iwevwin rẹ iniọvo kọyen e de ru uyono .
E de mu iniọvo buebun kpo ogba elọkpa , etiyin kọyen a da nọ ayen enọ buebun .
A tobọ vwẹ oja re iniọvo na rere ayen vwo se edẹ rẹ ihwo re vwẹrote uyono na .
Fikirẹ ọnana , iniọvo na ke reyọ edẹ re mu kayen vwo se ohwohwo kerẹ José yẹrẹ Paulo , ukperẹ ayen vwo se odẹ rẹ ọsẹ rayen .
Ọtiọyen avwanre ji ru .
Oborẹ ẹbe ukoko na se vwo te iniọvo na obọ yen tobọ ọdavwẹ avwanre .
Mary teyen ọbe rẹ Uwevwin Orhẹrẹ re yono na vẹ ẹbe efa phiyọ oka rẹ ọbe ọvo , ọbe na kọyen a reyọ vwo ru efa buebun .
Vwẹ June 1966 , e de guẹdjọ rode ọvo vwẹ Lisbon .
Ihwo 49 rehẹ ukoko rẹ Feijó yen e mu kpo aguare na kidie ayen kpo omẹvwa ro jefo vwẹ uwevwin rẹ ohwo ọvo .
Mi muegbe rayen hẹrhẹ ẹdjọeguo na , me da vwẹ oma vwo ru ilọya rọ cha nọ ayen enọ na .
Avwanre riẹnre nẹ e che brorhiẹn hwe avwanre , ẹkẹvuọvo avwanre je riẹn nẹ ọnana cha dia oseri rode vwẹ ẹkuotọ na .
Ilọya avwanre de ku ẹdjọ na phiyọ vẹ eta rẹ Gamaliẹl tare vwẹ ẹgbukpe ujorin ẹsosuọ .
( Iruo 5 : 33 - 39 ) Ẹbe ri ghwa - iyẹnrẹn de mu ẹdjọ na , e de mu iniọvo na kpo uwodi , evo diarọ ẹdẹ 45 efa tobọ dia te emeranvwe iyorin gbe ubro .
Oma vwerhen avwanre nẹ ilọya avwanre na ton uyono rẹ Baibol phiyọ , ọ je ton uyono ẹra phiyọ tavwen o ki ghwu .
Vwẹ December 1966 , a da vwẹ ovwẹ mu oniruo rẹ oghọn ukoko , me ghwọrọ ọke buebun phiyọ eta ri shekpahen urhi .
Avwanre davwẹngba eje rere urhi vwọ rhọnvwephiyọ iruo rẹ Iseri rẹ Jihova vwẹ ẹkuotọ na . ( Fil .
1 : 7 ) Ukuotọ rọyen , urhi rẹ ẹkuotọ na da rhọnvwephiyọ iruo avwanre vwẹ December 18 , 1974 .
Oniọvo Nathan Knorr vẹ Frederick Franz , re ga vwẹ esiri ukoko , da rhe Portugal rhi nene avwanre ghọghọ vwẹ omẹvwa rẹ oghẹresan re ruru vwẹ Oporto vẹ Lisbon , ihwo re rhere vwẹ asan ivẹ na bun te 46,870 .
Jihova ruro iruo aghwoghwo na da rhe hrabọ ro asan rẹ ame riariẹ phiyọ ra da jẹ Portuguese , asan kerẹ Azores , Cape Verde , Madeira , kugbe São Tomé and Príncipe .
Fikirẹ ebuo nana , e de ru oghọn ukoko na rhophiyọ vwẹ 1988 .
A vwẹ ebanbọn na vwọ kpahotọ vwẹ April 23 , 1988 , Oniọvo Milton Henschel yen ta ota na , ihwo re rhere te 45,522 .
Oma vwerhen avwanre ra vwọ mrẹ iniọvo eya vẹ eshare ri te 20 vwẹ omẹvwa nana , re je ga kerẹ imishọnare vwẹ Portugal jovwo .
Ikpe buebun rẹ avwanre vwọ ga na , avwanre nabọ mrẹ erere nẹ omamọ udje rẹ iniọvo na .
Mi yono omamọ orọnvwọn ọvo miẹ Oniọvo Theodore Jaracz ọke mi vwo nene re kin oghọn ukoko .
Oghọn ukoko na hirharoku obẹnbẹn ọvo , Umẹ Rọvwẹrote Oghọn Ukoko je davwẹngba rayen eje re .
Oniọvo Jaracz da ta ota rọ nẹrhẹ ẹwẹn rayen totọ , ọ da ta : “ Asaọkiephana , e jẹ a vwẹ uphẹn kẹ ẹwẹn ọfuanfon na rere o ruiruo . ”
Ikpe buebun re wanre , me vẹ aye mẹ Mary kpo Brooklyn , avwanre vẹ ihwo efa riavwerhen rẹ ikuegbe rẹ Oniọvo Franz .
Ọke ra vwọ vuẹ Oniọvo Franz nẹ ọ vwẹ ikuegbe rẹ akpeyeren rọyen vwẹ ẹga rẹ Jihova vwo ku echidiotọ na phiyọ , ọ da ta : “ Ọnana yen uchebro mẹ : Dia ukoko rẹ Jihova otoro obo re phiare - e .
Ukoko nana ọvo yen ruiruo rẹ Jesu vuẹ idibo rọyen nẹ ayen ru , ọyehẹ aghwoghwo rẹ iyẹnrẹn esiri rẹ Uvie na ! ”
Me vẹ aye mẹ ghini ruiruo nana vẹ omavwerhovwẹn .
Iruo re vwo kiẹn eghọn ukoko je kẹ avwanre aghọghọ dẹn .
Oyan nana nẹrhẹ avwanre vwo ọdavwaro kpahen iruo rẹ iniọvo na ruẹ te ighene te emare , avwanre ji bru ayen uche nẹ ayen gbomavwra iruo rẹ oghẹresan rẹ ayen hepha na .
Avwanre ghwore , avwanre vrẹ ẹgbukpe 80 re .
Ega buebun kpokpo Mary . ( 2 Kọr .
12 : 9 ) Edavwini sansan ru esegbuyota vẹ imuẹro avwanre gan , ra sa vwọ sẹro rẹ ọyọnregan avwanre .
Avwanre da karophiyọ oborẹ avwanre yeren akpọ wan , avwanre riẹnre nẹ avwanre ghini rhiẹromrẹ ẹserọphẹ rẹ Jihova vwẹ idjerhe buebun .
*
Ọke re vwo muegbe rẹ ikuegbe nana , Douglas Guest de ghwu vwẹ October 25 , 2015 , ọ fuevun te oba .
“ Ọrovwohwo ko sun we kọke kọke . ” ​ — AIZ .
58 : 11 .
UNE : 152 , 22
Mavọ yen isun rẹ ihwo rẹ Ọghẹnẹ ọke awanre kugbe Jesu Kristi vwo djephia nẹ . . .
ẹwẹn ọfuanfon na yen kẹ ayen ẹgba ?
emekashe chọn ayen uko ?
Ota rẹ Ọghẹnẹ yen sun ayen ?
1 , 2 . ( a ) Mavọ yen ihwo re vwẹrote iruo rẹ Iseri rẹ Jihova nonẹna vwọ fẹnẹ e rẹ ẹga efa ?
( b ) Die yen a cha fuẹrẹn vwẹ uyono nana vẹ ọ rọ vwọ kpahọn ?
“ ONO yen osun rẹ ovwan ? ”
Ọyena onọ ra nọ Iseri rẹ Jihova ọkieje .
O gbe avwanre unu - u .
Kidie vwẹ ẹga buebun , ọshare ọvo yẹrẹ aye ọvo yen dia osun .
Vwọ fẹnẹ ayen , oma vwerhen avwanre vwọ vuẹ ayen nẹ Osun rẹ avwanre dia ohworakpọ ro jẹgba - a .
Avwanre nene usuon rẹ Jesu ra rhọvwọn nushi na , Jesu ko rhe nene usuon rẹ Ọsẹ rọyen , Jihova . ​ — Mat .
23 : 10 .
Ẹkẹvuọvo , o vwo ẹko rẹ eshare ra riẹn phiyọ “ odibo esiri na , ” ayen yen vwẹrote iruo rẹ Iseri rẹ Jihova nonẹna . ( Mat .
24 : 45 ) Kẹ , mavọ yen avwanre ru riẹn nẹ Jihova yen ghini suẹn ihwo rọyen nonẹna womarẹ Ọmọ rọyen ?
Vwẹ uyono nana vẹ ọ rọ vwọ kpahọn , a cha fuẹrẹn oborẹ Jihova reyọ ihwo evo vwo sun ihwo rọyen vwẹ ikpe uriorin buebun rhire na .
Iyovwinreta ivẹ nana che djekpahen erọnvwọn erha ri djerephia nẹ Jihova yehẹ obuko rẹ eshare nana , ọyen jehẹ Osun rẹ ihwo rọyen nonẹna . ​ — Aiz .
58 : 11 .
Die yen kẹ Mosis ẹgba ro vwo sun emọ rẹ Izrẹl ?
Ẹwẹn ọfuanfon na vwẹ ẹgba kẹ ihwo rẹ Ọghẹnẹ vwo mu .
Vwẹ ẹro roro Mosis , ra vuẹre nẹ ọ dia osun rẹ emọ rẹ Izrẹl .
Die yen chọn rọ uko vwo mu oghwa ọhọhọhọ yena ?
Jihova phi “ [ “ ẹwẹn ọfuanfon , ” NW ] rọye ” phiyọ oma rọyen .
( Se Aizaya 63 : 11 - 14 . )
Ọtiọyena , Jihova yen sun ihwo rọyen kidie ẹwẹn ọfuanfon rọyen yen vwẹ ẹgba kẹ Mosis .
Mavọ yen ihwo rẹ Izrẹl na vwọ riẹn nẹ ẹwẹn ọfuanfon rẹ Ọghẹnẹ yen suẹn Mosis ?
( Ni uhoho rẹsosuọ na . )
Ọ vwọ dianẹ ẹwẹn ọfuanfon na dia obo ra mrẹ - ẹ na , mavọ kọyen ihwo rẹ Izrẹl na sa vwọ riẹn nẹ ọyen yen suẹn Mosis ?
Ẹwẹn ọfuanfon na vwẹ ukẹcha kẹ Mosis vwo ru igbevwunu sansan , ji vwo ghwoghwo odẹ rẹ Ọghẹnẹ kẹ Fero .
( Eyan . 7 : 1 - 3 ) Ẹwẹn ọfuanfon na je nẹrhẹ Mosis vwo iruemu kerẹ ẹguọnọ , dẹndẹn , vẹ akoechiro , re nẹrhẹ o se muwan ro vwo sun ihwo rẹ Izrẹl na .
Ọnana ghwa fẹnẹ isun rẹ irere efa re djoma , ri ji vwo urhuru . ( Eyan .
5 : 2 , 6 - 9 ) A nabọ mrẹvughe nẹ Jihova yen jẹ Mosis nẹ o sun ihwo rọyen .
Ukẹcha vọ yen Jihova je vwọ kẹ eshare efa ayen vwo sun ihwo rọyen ?
Ọke vwọ yanran na , ẹwẹn ọfuanfon rẹ Jihova je vwẹ ukẹcha kẹ eshare efa ro vwo mu nẹ i sun ihwo rọyen .
“ [ “ Ẹwẹn , ” NW ] rẹ aghwanre ke rhe vọn Joshua rẹ ọmọ ri Nun oma . ”
( Urhi 34 : 9 ) “ [ “ Ẹwẹn , ” NW ] rẹ Ọrovwohwo na da kua ro oma ri Gidiọn . ” ( Iguẹ .
6 : 34 ) “ [ “ Ẹwẹn , ” NW ] rẹ Ọghẹnẹ de ghwe mu Devid gele . ”
( 1 Sam . 16 : 13 ) Eshare nana eje vwẹroso ukẹcha rẹ ẹwẹn ọfuanfon rẹ Ọghẹnẹ , ọ da ghene chọn ayen uko vwo ru erọnvwọn sansan rẹ ayen che se ru komobọ - ọ . ( Jos . 11 : 16 , 17 ; Iguẹ . 7 : 7 , 22 ; 1 Sam .
17 : 37 , 50 ) Ukuotọ rọyen , ujiri na de bru Jihova ra fikirẹ iruo igbunu yena .
Diesorọ Ọghẹnẹ vwọ guọnọ nẹ ihwo rẹ Izrẹl nyupho rẹ eshare ri suẹn ayen na ?
Die yen ofori nẹ ihwo rẹ Izrẹl na ru ọke rẹ ayen vwọ mrẹ odjephia rẹ ẹwẹn ọfuanfon na vwẹ oma rẹ eshare nana ?
Ọke rẹ ihwo na vwo brenu fikirẹ usuon rẹ Mosis , Jihova da ta : “ Mavọ ihwo nana jẹ vwẹ fia krite ? ”
( Ukeri 14 : 2 , 11 ) Vwọrẹ uyota , Jihova yen sane Mosis , Joshua , Gidiọn , vẹ Devid nẹ ayen sun ihwo rọyen .
Ihwo na de nyẹme rayen , kọyen ayen ji nyẹme rẹ Jihova , rọ dia Osun rayen .
Idjerhe vọ yen emekashe vwọ vwẹ ukẹcha kẹ Mosis ?
Emekashe vwẹ ukẹcha kẹ ihwo rẹ Ọghẹnẹ vwo mu .
( Se Hibru 1 : 7 , 14 . )
Jihova reyọ emekashe vwọ vwẹ owian kẹ Mosis , vwo muegbe rọyen , je vwẹ ukẹcha kẹ .
Ọghẹnẹ ji Mosis kerẹ “ osun kugbe osivwi na vwẹ obọ rẹ amakashe rọ vwẹ oma phia kẹ vwẹ evun rẹ aghwa na . ”
( Iruo 7 : 35 ) Jihova vwẹ “ obọ rẹ emakashe ” vwọ vwẹ Urhi na kẹ Mosis ro vwo yono ihwo rẹ Izrẹl .
( Gal . 3 : 19 ) Jihova da vuẹ : “ Sun ihwo na kpo asan re me ta kẹ owẹ na , nighe , amakashe mẹ cha ka obaro kẹ wẹ . ”
( Eyan .
32 : 34 ) Baibol na vuẹ avwanre nẹ emọ rẹ Izrẹl na mrẹ amakashe ro hirhephiyọ ohworakpọ ro ruiruo nana eje - e .
Ẹkẹvuọvo , oborẹ Mosis yono ihwo na vẹ obo ro sun ayen wan djerephia nẹ emekashe vwẹ ukẹcha kẹ .
Ukẹcha vọ yen emekashe vwọ kẹ Joshua vẹ Hẹzikaya ?
Mosis vwo ghwu nu , “ onotu rẹ ofovwi rẹ Ọrovwohwo na ” je vwẹ ẹgba kẹ Joshua ro vwo sun ihwo rẹ Izrẹl re nene ihwo rẹ Kenan phi ofovwin , ayen de ji phikparobọ . ( Jos .
5 : 13 - 15 ; 6 : 2 , 21 ) O ji vwo ọke ọvo rẹ Ovie Hẹzikaya vwo hirharoku isodje buebun rẹ Asiria re guọnọ ghwọrọ Jerusalẹm .
Vwẹ ason vuọvo , “ amakashe rẹ Ọrovwohwo da yan phia , o de hwe ihwo uriori ujori gbẹ ujọne gbẹ iyori . ” ​ — 2 Ivie 19 : 35 .
Ofori nẹ emọ rẹ Izrẹl na nene odjekẹ rẹ ihwo re vwo mu dede nẹ ayen gbare - e ?
Djekpahọn .
Dede nẹ emekashe pha gbagba , ihwo rẹ ayen chọn uko na gbare - e .
O vwo ọke ọvo rẹ Mosis vwo jẹ urinrin ẹvwọ kẹ Jihova .
( Ukeri 20 : 12 ) Joshua yare odjekẹ rẹ Ọghẹnẹ tavwen ọ vẹ ihwo rẹ Gibiọn ke riọphọ - ọ . ( Jos .
9 : 14 , 15 ) Vwẹ ọke ọvo , “ eheri da rhe vọn udu ” rẹ Hẹzikaya .
( 2 Ikun 32 : 25 , 26 ) Dede nẹ ayen ihwo ri jẹgba , ofori nẹ ihwo rẹ Izrẹl na nene odjekẹ rẹ eshare nana .
Jihova vwẹ emekashe rọyen vwo biẹcha eshare nana .
A ghene sa tanẹ , Jihova yen suẹn ihwo rọyen .
Idjerhe vọ yen Mosis vwo nene Urhi rẹ Ọghẹnẹ ?
Ota rẹ Ọghẹnẹ sun ihwo ro vwo mu na .
Baibol na se Urhi ra vwọ kẹ emọ rẹ Izrẹl na , “ urhi ri Mosis . ”
( 1 Ivie 2 : 3 ) Dedena , Jihova yehẹ Ohwo ro vwo urhi na , Mosis dede jehẹ otọ rẹ Urhi na .
( 2 Ikun 34 : 14 ) Jihova vwọ vuẹ obo rọ cha bọn ọgarivi na wan nu , Baibol na da ta : “ Enẹ kọye Mosis ruru ; kirobo rẹ Ọrovwohwo ta kẹ , ọtiọye oruru . ” ​ — Eyan .
40 : 1 - 16 .
11 , 12 . ( a ) Die yen a vuẹ Josaya vẹ ivie ri sun ihwo rẹ Ọghẹnẹ nẹ ayen ru ?
( b ) Mavọ yen Ota rẹ Ọghẹnẹ djobọte ayen wan ?
Vwo nẹ ọke rẹ Joshua vwọ ton usuon phiyọ , ọyen o vwo vwo Ota rẹ Ọghẹnẹ re si phiyotọ .
A vuẹrẹ nẹ , “ Wọ vẹ ọye se umẹ te ason te uvo , rere wọ vwẹ oma kpotọ ru obo re si phihọ ejobi . ”
( Jos . 1 : 8 ) Ivie ri ji sun ihwo rẹ Ọghẹnẹ ji nene urhi nana .
A vuẹ ovie ro che sun nẹ o se Urhi na kẹdẹ kẹdẹ , o sio kẹ oma rọyen , ọ me je “ yọnrọn eta rẹ urhi nana kugbe iji nana , ko ji ru ayen . ” ​ — Se Urhi Rivẹ 17 : 18 - 20 .
Die yen Ota rẹ Ọghẹnẹ che ru vwẹ oma rẹ ihwo re vwo mu na ?
Kerẹ udje , ọke rẹ Ovie Josaya vwọ mrẹ ọbe re si Urhi rẹ Mosis na phiyọ , osiọbe rọyen de se vwọ kẹ .
* Die kọyen ovie na ruru ?
“ Ọke rẹ ovie na vwo nyo eta rẹ ọbe rẹ Urhi na , ọ da bẹrẹ emwa dje oma . ”
O ji ru vrẹ ọtiọyen .
Womarẹ ukẹcha rẹ Ota rẹ Ọghẹnẹ , Josaya da ghwọrọ edjọ rehẹ orere na eje , o de ji vwo ọrhuẹrẹphiyotọ re vwo ru orẹ rẹ Ọwanvrẹ vwẹ asan eje .
( 2 Ivie 22 : 11 ; 23 : 1 - 23 ) Kidie nẹ Ota rẹ Ọghẹnẹ yen sun Josaya vẹ isun ichekọ re fuevun , ayen muegbe ayen vwo ru ewene ji dje Ota rẹ Ọghẹnẹ fiotọ vwọ kẹ ihwo na .
Ewene tiọyena nẹrhẹ ihwo rẹ Ọghẹnẹ se ru ọhọre rọyen .
Idjerhe vọ yen isun rẹ ihwo rẹ Ọghẹnẹ vwọ fẹnẹ isun rẹ irere ichekọ ?
Ivie nana re fuevun na fẹnẹ isun rẹ irere efa ri nene aghwanre rẹ ihworakpọ vẹ iroro ekrẹkrẹ rayen .
Vwẹ otọ rẹ Kenan , ihwo ruẹ erọnvwọn ebrabra kerẹ oniọvo ro duẹ oniọvo , ọshare ro duẹ ọshare , ohwo ro duẹ eranvwe , emọ re vwo ze izobo , vẹ edjọẹgọ ra ghẹmrẹ . ( Liv .
18 : 6 , 21 - 25 ) Vwọba , isun rẹ Babilọn vẹ Ijipt ji nene urhi rẹ omaẹfuọn rẹ Ọghẹnẹ vwọ kẹ ihwo rọyen na - a , rẹ isayẹnsi je ghwobọphiyọ .
( Ukeri 19 : 13 ) Vwọ fẹnẹ ayen , ihwo rẹ Ọghẹnẹ mrẹ oborẹ ihwo ri sun ayen titi ẹga rẹ uyota , omamọ uruemu , vẹ omaẹfuọn .
Aphro herọ - ọ , Jihova yen ghini suẹn ayen .
Diesorọ Jihova vwọ ghwọku ihwo evo ri suẹn ihwo rọyen na ?
Ọ diẹ ivie eje ri sun ihwo rẹ Ọghẹnẹ vwẹ ọke awanre yen nene odjekẹ rẹ Ọghẹnẹ - ẹ .
Ihwo ri nyupho rẹ Jihova - a , sen odjekẹ rẹ ẹwẹn ọfuanfon rọyen , emekashe na , vẹ Ota rọyen .
Vwẹ ẹdia evo , Jihova ghwọku ayen gangan yẹrẹ ọ vwẹ ihwo efa vwo wene ayen .
( 1 Sam . 13 : 13 , 14 ) Ọke vwọ yanran na , ọ da vwẹ ohwo ọvo vwo mu rọ rho vrẹ ihwo eje ro vwo muẹ rhabae .
( a ) Die yen emraro na ta kpahen osun rẹ oghẹresan ọvo rọ cha ?
( b ) Ono yen osun yena ?
Vwẹ ikpe buebun , Jihova veri nẹ ọyen cha vwẹ osun rọ nabọ muwan vwo mu kẹ ihwo rọyen .
Mosis da vuẹ ihwo rẹ Izrẹl : “ Ọrovwohwo rẹ Ọghẹnẹ wẹn cha kpare ọmraro ọvo vwẹ uherevie rẹ ovwan rọ họhọ ovwẹ , nẹ usun rẹ imoni wẹn na , ọye wa cha kerhọn rọye . ”
( Urhi 18 : 15 ) Aizaya mraro rọyen nẹ Ohwo nana cha dia “ osun kugbe onotu . ”
( Aiz . 55 : 4 ) Ẹwẹn ọfuanfon na ji mu Daniẹl vwo si kpahen ẹcha rẹ Ọ “ ra vwẹ ori te na , osun . ” ( Dan .
9 : 25 ) Ukuotọ rọyen , Jesu Kristi de djephia nẹ ọyehẹ “ Onini ” rẹ ihwo rẹ Ọghẹnẹ .
( Se Matiu 23 : 10 . )
Idibo rẹ Jesu nenire , ayen ji vwo imuẹro nẹ ọyehẹ ohwo rẹ Jihova jẹreyọ na .
( Jọn 6 : 68 , 69 ) Die yen kẹ ayen imuẹro na nẹ Jesu Kristi yen ohwo rẹ Jihova reyọ vwo suẹn ihwo rọyen ?
Die yen djerephia nẹ ẹwẹn ọfuanfon na kẹ Jesu ẹgba ?
Ẹwẹn ọfuanfon na vwẹ ẹgba kẹ Jesu .
Ọke rẹ Jesu vwo bromaphiyame , Jọn ro bru ihwo phiyame na da mrẹ “ odjuvwu ro rhie phihọ , [ “ ẹwẹn na , ” NW ] kerẹ inekuku de rhi she muo . ”
Vwọ vrẹ ọyena , “ [ “ ẹwẹn , ” NW ] na da djẹ ro evun rẹ aghwa . ”
( Mak 1 : 10 - 12 ) Nẹ ọke yena yanran , ẹwẹn ọfuanfon rẹ Ọghẹnẹ de muo vwo ru emu igbevwunu buebun je ta ota vẹ ogangan .
( Iruo 10 : 38 ) Ẹwẹn ọfuanfon na yen je nẹrhẹ Jesu se vwo iruemu kerẹ ẹguọnọ , aghọghọ , vẹ esegbuyota ọgangan . ( Jọn 15 : 9 ; Hib .
12 : 2 ) O vwo osun ọfa ra mrẹ erọnvwọn nana vwẹ oma rọye - en .
Jesu yen Jihova jẹreyọ .
Idjerhe vọ yen emekashe vwọ vwẹ ukẹcha kẹ Jesu ọke ro ghwe vwo bromaphiyame nu ?
( Ni ẹkorota 17 )
Ukẹcha vọ yen emekashe vwọ kẹ Jesu ?
Emekashe vwẹ ukẹcha kẹ Jesu .
Jesu ghwe vwo bromaphiyame nu , “ emakashe de rhi tefe , ” yẹrẹ vwẹrote ọdavwẹ rọyen .
( Mat . 4 : 11 ) Inọke evo tavwen o ki ghwu , “ Amakashe da vwẹ oma phia kẹ nẹ odjuvwu rhe , rhe vwẹ ogangan kẹ . ”
( Luk 22 : 43 ) Jesu vwo imuẹro nẹ Jihova che ji emekashe nẹ e rhe chọn ọyen uko kọke kọke rọ da guọnọ ukẹcha ro se vwo ru ọhọre rọyen . ​ — Mat .
26 : 53 .
18 , 19 .
Mavọ yen Ota rẹ Ọghẹnẹ vwo sun akpeyeren rẹ Jesu vẹ obo ro yono ihwo ?
Ota rẹ Ọghẹnẹ sun Jesu .
Vwo nẹ ọtonphiyọ rẹ iruo aghwoghwo rọyen , Jesu nene odjekẹ rẹ Isiesi ọfuanfon na .
( Mat . 4 : 4 ) O ru nene Ota rẹ Ọghẹnẹ re te ọke ro vwo ghwu vwẹ urhe roja .
O ji djunute aroẹmrẹ ri shekpahen Mesaya na vwẹ eta re koba rọyen . ( Mat .
27 : 46 ; Luk 23 : 46 ) Vwọ fẹnẹ Jesu , ilori ẹga rẹ ọke yena vwẹ ẹro ri phovwin vwo nẹ Ota rẹ Ọghẹnẹ siẹrẹ ọ rha rhọnvwephiyọ iyono raye - en .
Jesu vwo djunute oborẹ ọmraro Aizaya tare nu , ọ da ta kpahen ayen nẹ , “ Ihwo nana de vwẹ ọghọ rẹ unu diodi kẹ vwẹ , Yẹ udu rayen sheri kẹ vwẹ .
Ayen de ga vwẹ ghevweghe , Ayen me vwẹ uruemu rayen yono ihwo . ” ( Mat .
15 : 7 - 9 ) Jihova sa ghene sane ihwo tiọyena nẹ i sun ihwo rọyen ?
Jesu reyọ Ota rẹ Ọghẹnẹ vwo sun uruemu rọyen vẹ obo ro yono ihwo .
Ọke ro vwo hirharoku ẹvwọsuọ , ọ vwẹ aghwanre rọyen yẹrẹ obo ro rhiẹromrẹ vwo ruiruo - o , ukperẹ ọtiọyen , Isiẹsi ọfuanfon na ọyen ọ rionbọra . ( Mat .
22 : 33 - 40 ) Ukperẹ o ji vwo gbikun igrongron kpahen akpeyeren rọyen vwẹ odjuvwu yẹrẹ ọke ra vwọ ma idjuvwu vẹ akpọ na , o “ rhie udu rayen vwo vwo ẹruọ rẹ ẹbe efuanfon na . ”
( Luk 24 : 32 , 45 ) Jesu vwo ẹguọnọ rẹ Ota rẹ Ọghẹnẹ , o ji vwo oruru ọgangan rọ vwọ vuẹ ihwo efa kpahọn .
( a ) Idjerhe vọ yen Jesu vwọ vwomakpotọ kẹ Ọghẹnẹ ?
( b ) Die yen ofẹnẹ rẹ Jesu vẹ Herọd Agripa I yono avwanre kpahen oka rẹ ohwo Jihova jẹreyọ nẹ ọ dia osun ?
Dede nẹ “ ota esiri ” rọyen gbe ihwo re kerhọ kẹ unu , ọ vwẹ ujiri na eje vwọ kẹ Oyono rọyen , Jihova .
( Luk 4 : 22 ) Ọke rẹ ọdafe ọvo vwo se Jesu “ Oyono , rẹ esiri , ” Jesu da kpahen kẹ nẹ , “ Die wo vwo se vwe ọ rẹ esiri ?
ọ rẹ esiri herọ - ọ , jokpa rẹ Ọghẹnẹ ọvo . ”
( Mak 10 : 17 , 18 ) Jesu ghene fẹnẹ Herọd Agripa I , rọ rhe dia ovie yẹrẹ osun rẹ Juda omarẹ ẹgbukpe ẹrenren vwọ wan nu !
Vwẹ echidiotọ ọvo , Herọd da ghwẹ “ osẹnvwe rẹ ovie rọye phihọ . ”
Otu na eje de kperi : “ Ọnana urhuru rẹ Ọghẹnẹ , ọ dia ọ rẹ ohwo rẹ akpọ - ọ ! ”
Herọd rhiabọreyọ ujiri na .
Die kọyen phiare ?
“ Siẹvuọvo na amakashe rẹ Ọrovwohwo da ghwiẹ , fikiridie ọ vwẹ urinrin kẹ Ọghẹnẹ - ẹ ; ihori da riọ o de ghwu . ”
( Iruo 12 : 21 - 23 ) O muẹro nẹ , o vwo ohwo vuọvo rọ sa rhọnvwe nẹ Jihova jẹ Herọd kerẹ osu - un .
Ẹkẹvuọvo , Jesu djerephia nẹ ọyen Ọghẹnẹ jẹreyọ , ọkieje ọ je vwọ vwẹ urinrin kẹ Jihova kerẹ Osun Rode rẹ ihwo rọyen .
Die yen e che yono vwẹ uyono rọ cha na ?
Ọ diẹ imikpe krẹ yen Jesu che su - un .
A vwọ rhọvwọn nushi nu , ọ da ta : “ Ogangan ejobi re hẹ odjuvwu vẹ akpọ , a vwẹ ayen kẹ vwẹ . . . .
Nighe , me vẹ ovwan herọ vwẹ ọke ejobi , rhiri rhi te oba rẹ akpọ na . ”
( Mat . 28 : 18 - 20 ) Ẹkẹvuọvo , ke mavọ Jesu se vwo sun ihwo rẹ Ọghẹnẹ rehẹ otọrakpọ nonẹna jẹ o rhivwin kpo odjuvwu re ?
Ono yen Jihova che vwo mu vwẹ otọ rẹ Kristi rere ọ vwẹrote ihwo rọyen ?
Mavọ yen Inenikristi che vwo vughe ihwo re vwo mu na ?
Uyono rọ vwọ kpahen ọnana cha kpahenphiyọ enọ nana .
Ọ sa dianẹ ọnana ọbe rẹ Mosis vwẹ obọ rọyen vwo si .
“ Karohọ isun rẹ ovwan . ” ​ — HIB .
13 : 7 .
UNE : 125 , 43
Vwẹ ẹgbukpe ujorin ẹsosuọ kugbe ọke avwanre na , mavọ yen isun rẹ ihwo rẹ Ọghẹnẹ vwo djephia nẹ . . .
ẹwẹn ọfuanfon na yen kẹ ayen ẹgba ?
emekashe yen chọn ayen uko ?
Ota rẹ Ọghẹnẹ yen sun ayen ?
1 , 2 .
Jesu vwo rhivwin kpo odjuvwu nu , die yen iyinkọn na se roro ?
IDIBO rẹ Jesu mudia Ugbenu rẹ Oliv ayen vwo nẹ irharheghe na .
Ayen ghwa mrẹ Jesu rọ dia onini vẹ ugbeyan rayen ra reyọ kpo odjuvwu .
( Iruo 1 : 9 , 10 ) Omarẹ ẹgbukpe ivẹ yen Jesu vwo yono ayen , bọn ayen gan , ji sun ayen .
Asaọkiephana , o rhivwin kpo odjuvwu re .
Die kọyen ayen che ru ?
Jesu vwẹ owian ọvo vwọ kẹ idibo rọyen na , rọ vwọ ta : “ Ovwan ke cha dia iseri mẹ vwi Jerusalẹm , vwi Judia , vẹ Sameria , rhiri re te oba rẹ akpọ na . ”
( Iruo 1 : 8 ) Mavọ ayen se vwo ruiruo nana ?
A riẹnre nẹ Jesu vuẹ ayen nẹ ẹwẹn ọfuanfon na che bru ayen rhe .
( Iruo 1 : 5 ) Dedena , iruo aghwoghwo re che ru vwẹ akpọneje guọnọ odjekẹ vẹ ọrhuẹrẹphiyotọ .
Ọke awanre , Jihova vwẹ ihwo re rhiẹromrẹ vwo mu rere ayen sun ihwo rọyen , je rhuẹrẹ ayen phiyọ .
Iyinkọn na ki se roro : ‘ Jihova kọ je cha vwẹ osun kpokpọ vwo mu ? ’
( a ) Jesu vwo rhivwin kpo odjuvwu nu , orhiẹn ọghanghanre vọ yen iyinkọn na bruru ?
( b ) Die yen a cha fuẹrẹn vwẹ uyono nana ?
Jesu vwo kpo odjuvwu nu , idibo rọyen da fuẹrẹn Isiesi ọfuanfon na , je nẹrhovwo vwọ kẹ odjekẹ , ayen da sane Matayas ọ vwọ reyọ ẹdia rẹ Judas Iskariọt rere ayen vwọ gba iyinkọn 12 .
( Iruo 1 : 15 - 26 ) Diesorọ esanọ nana vwọ ghanre kẹ ayen vẹ Jihova ?
Matayas ruiruo ọghanghanre vwẹ ukoko na ọke yena .
* Ọ diẹ Jesu sane iyinkọn na ayen di vwo nene - e , o yono ayen rere ayen se vwo ruiruo ọghanghanre vwẹ uvwrẹ rẹ ihwo rẹ Ọghẹnẹ .
Die yen iruo yena , kẹ mavọ yen Jihova vwọ vwẹ Jesu vwo muegbe rayen kẹ iruo na ?
Ọrhuẹrẹphiyotọ vọ yen je herọ vwẹ uvwre rẹ ihwo rẹ Ọghẹnẹ nonẹna ?
Mavọ yen a sa vwọ “ karohọ isun ” yẹrẹ ihwo re vwẹrote iruo na nonẹna , ma rho kẹ iniọvo ri kuomakugbe dia “ odibo esiri na ” ? ​ — Hib .
13 : 7 ; Mat .
24 : 45 .
Iruo vọ yen iyinkọn na vẹ ekpako efa vwẹ Jerusalẹm ruru vwẹ ẹgbukpe ujorin ẹsosuọ ?
Vwẹ Pẹntikọst rẹ ukpe rẹ 33 , iyinkọn na da rhe dia ihwo re vwẹrote ukoko na .
Ẹdẹ yena , “ Pita , vẹ uhwọvo na vwo mudia , ” ayen de ghwoghwo ota kẹ ihwo buebun re dia ihwo rẹ Ju vẹ i ri kurhẹriẹ .
( Iruo 2 : 14 , 15 ) Buebun rẹ ayen da rhe dia Inenikristi .
Ọke vwọ yanran na , Inenikristi kpokpọ nana , “ kọke kọke ayen vwo koko vwẹ uyono rẹ iyinkọn na . ”
( Iruo 2 : 42 ) Iyinkọn na je vwẹ aghwanre vwọ ghwọrọ igho rẹ ukoko na .
( Iruo 4 : 34 , 35 ) Ayen vwẹ Ota rẹ Ọghẹnẹ vwo yono ihwo na , kọyensorọ ayen vwọ tanẹ , “ Avwanre ruiruo rẹ ẹrhovwo kugbe eghwoghwo rẹ ota na . ”
( Iruo 6 : 4 ) Ayen jẹ iniọvo ri tedje kpo asan kpokpọ fikirẹ iruo aghwoghwo na .
( Iruo 8 : 14 , 15 ) O vwo te ọke ọvo , ekpako efa ra je jẹreyọ da vwomaba iyinkọn na vwọ kẹ ẹroevwote rẹ ukoko na .
Kerẹ ẹko rọvwẹrote , ayen vwẹ odjekẹ vwọ kẹ ikoko na eje . ​ — Iruo 15 : 2 .
5 , 6 . ( a ) Ukẹcha vọ yen ẹwẹn ọfuanfon na vwọ kẹ ẹko rọvwẹrote na ?
( Ni uhoho rẹsosuọ na . ) ( b ) Idjerhe vọ yen emekashe vwọ vwẹ ukẹcha kẹ ẹko rọvwẹrote na ?
( c ) Mavọ yen Ota rẹ Ọghẹnẹ vwo suẹn ẹko rọvwẹrote na ?
Inenikristi rẹ ẹgbukpe ujorin ẹsosuọ mrẹvughe nẹ Jihova Ọghẹnẹ yen vwẹ Jesu vwo suẹn ẹko rọvwẹrote na .
Mavọ ọnana se vwo mu ayen ẹro ?
Ẹsosuọ , ẹwẹn ọfuanfon na yen vwẹ ẹgba kẹ ẹko rọvwẹrote na .
( Jọn 16 : 13 ) Dede nẹ Inenikristi ra jẹreyọ eje yen e ku ẹwẹn ọfuanfon na ku , jẹ ẹwẹn ọfuanfon na vwẹ ukẹcha kẹ iyinkọn na vẹ ekpako efa rehẹ Jerusalẹm ayen se vwo ruiruo rayen kerẹ iniruo .
Kerẹ udje , vwẹ ukpe 49 , ẹwẹn ọfuanfon vwẹ ukẹcha kẹ ẹko rọvwẹrote na vwo brorhiẹn ro shekpahen oyanvwe .
Ikoko na nene orhiẹn - ebro na , awọ rayen “ da rhe ghwaotọ , kẹ ayen buẹ phihọ kẹdẹ kẹdẹ . ”
( Iruo 16 : 4 , 5 ) Ileta rọ ghwa ovuẹ yena ji djephia nẹ ẹko rọvwẹrote na dje iruemu rẹ omamọ ẹwẹn ọfuanfon na phia kerẹ ẹguọnọ vẹ esegbuyota . ​ — Iruo 15 : 11 , 25 - 29 ; Gal .
5 : 22 , 23 .
Ọrivẹ , emekashe vwẹ ukẹcha kẹ ẹko rọvwẹrote na .
Tavwen e ki bru Kọniliọs phiyame kerẹ ọgiye rẹsosuọ rọ dia Onenikristi , amakashe yen vuẹrẹ nẹ o ji ihwo re se ọyinkọn Pita rhe .
Pita vwo ghwoghwo ota kẹ Kọniliọs vẹ evwruwevwin rọyen nu , e de ku ẹwẹn ọfuanfon na ku ayen dede nẹ eshare na yanvwere - e .
Ọnana de mu iyinkọn na vẹ iniọvo efa vwo ru ọhọre rẹ Ọghẹnẹ , ayen de ji rhiabọdede igiye na rhe ukoko na .
( Iruo 11 : 13 - 18 ) Vwọba , emekashe na ji toroba ẹyan obaro rẹ iruo aghwoghwo na rẹ iniọvo nana vwẹrote .
( Iruo 5 : 19 , 20 ) Ọrerha , Ota rẹ Ọghẹnẹ yen sun ẹko rọvwẹrote na .
Ekpako na nene odjekẹ rẹ Isiesi ọfuanfon na ọke rẹ ayen da ta ota kpahen iyono rẹ Baibol yẹrẹ ayen da vwẹ odjekẹ kpokpọ vwọphia . ​ — Iruo 1 : 20 - 22 ; 15 : 15 - 20 .
Diesorọ a sa vwọ tanẹ Jesu yen suẹn Inenikristi rẹ ẹgbukpe ujorin ẹsosuọ ?
Dede nẹ ẹko rọvwẹrote na vwo ẹgba rẹ ayen vwọ vwẹ odjekẹ kẹ ikoko na , ayen mrẹvughe nẹ Jesu yehẹ Osun rayen .
Ọyinkọn Pọl de si : “ Okẹ [ rẹ Kristi ] ke rha vwẹ ọna , nẹ otu evo dia iyinkọn . ”
O de ji si nẹ , “ Vwẹ ẹguọnọ , avwanre ke rho bro ra vwẹ idjerhe kidjerhe re te ohwo na rọ hẹ uyovwi na , re te Kristi . ” ( Ẹfe .
4 : 11 , 15 ) Ukperẹ ayen vwọ vwẹ odẹ rẹ ọyinkọn ọvo vwo se oma rayen , ke “ mu odẹ kẹ idibo na nẹ otu ri Kristi . ”
( Iruo 11 : 26 ) Pọl riẹn ọghanrovwẹ rọ vwọ “ yọnrọn uruemu ” re mu kpahen Isiesi ọfuanfon na , rẹ iyinkọn na vẹ ekpako efa vwọphia .
Ẹkẹvuọvo , ọ je tanẹ , “ Mi jẹ ovwan riẹn nẹ Kristi hẹ uyovwi rẹ ọshare kọshare [ ji te ọshare ọvuọvo vwẹ ẹko rọvwẹrote na ] , . . . uyovwi ri Kristi ke rha vwẹ Ọghẹnẹ . ” ( 1 Kọr .
11 : 2 , 3 ) Aphro herọ - ọ , Jesu Kristi suẹn ukoko na vwẹ otọ rẹ Uyovwin rọyen , Jihova Ọghẹnẹ .
8 , 9 .
Vwo nẹ ukpe rẹ 1870 , owian ọghanghanre vọ yen Oniọvo Russell wianre ?
Vwo nẹ ukpe rẹ 1870 , Charles Taze Russell vẹ ihwo efa da davwẹngba ayen vwọ rhoma vwẹ ẹga uyota mu .
Ayen sa vwọ reyọ iyono rẹ Baibol phia vwẹ ejajẹ sansan , ayen da vwẹ Zion’s Watch Tower Tract Society vwo mu vwẹ ukpe rẹ 1884 , rẹ Oniọvo Russell dia ochidiagbara rọyen .
* Oniọvo Russell nabọ yono Baibol na dẹn , o ji fiudugberi tueghe iyono efian phia , iyono kerẹ eghẹnẹ erha ri kuomakugbe dia ọvo kugbe erhi ro jeghwo .
Ọ mrẹvughe nẹ e che rhiẹromrẹ Kristi ọke rọ cha vwọ rhoma rhe - e , ọ da je tanẹ “ ọke ri Keferi ” che vwoba vwẹ ukpe rẹ 1914 .
( Luk 21 : 24 ) Oniọvo Russell ghwọrọ ọke , ẹgba , vẹ igho rọyen vwo ghwoghwo uyota nana kẹ ihwo efa .
Aphro herọ - ọ , Jihova vẹ ọgbuyovwin rẹ ukoko na yen vwẹ Oniọvo Russell vwo ruiruo vwẹ ọke yena .
Oniọvo Russell guọnọ ujiri rẹ ohworakpọ - ọ .
Vwẹ 1896 , o de si : “ Avwanre guọnọ ọghọ yẹrẹ otitivwe vwọ kẹ oma avwanre yẹrẹ ẹbe rẹ avwanre siri - i ; avwanre je guọnọ edova kerẹ Ọ rọ fonro yẹrẹ Oyono - o .
Ohwo vuọvo je vwẹ odẹ avwanre vwo se oma rọye - en . ”
Vwẹ ọke ọfa , o de ji si : “ Ọnana dia owian rẹ ohworakpọ - ọ . ”
( a ) Ọke vọ yen Jesu vwọ vwẹ “ odibo esiri na , ” vwo mu ?
( b ) Djekpahen obo ra rhe vwọ mrẹ ofẹnẹ rẹ Ẹko Rọvwẹrote na vẹ Watch Tower Society vughe .
Ukpe rẹ 1919 , Jesu da vwẹ “ odibo esiri na ” vwo mu , ẹgbukpe erha rẹ Oniọvo Russell vwo ghwu nu .
Diesorọ ?
Rọ vwọ vwẹ emu kẹ evwruwevwin rọyen vwẹ “ ọke ” ro fori .
( Mat . 24 : 45 ) Tobọ vwẹ ọke yena , ẹmẹko rẹ iniọvo ra jẹreyọ re ga vwẹ esiri ukoko rọhẹ Brooklyn , New York , yen muegbe emu na je gharọ kẹ idibo rẹ Jesu .
Ubiota na “ ẹko rọvwẹrote ” vwomaphia vwẹ ẹbe avwanre vwẹ ikpe re kpahen 1940 , ọke re vwo roro nẹ ichidiagbara rẹ ukoko rẹ Watch Tower Bible and Tract Society , yen jehẹ ẹko rọvwẹrote na .
Ẹkẹvuọvo , vwẹ 1971 , a da mrẹ ofẹnẹ rọ herọ uvwre rẹ Ẹko Rọvwẹrote na vẹ ukoko rẹ Watch Tower Society . Ukoko nana vẹ ichidiagbara rọyen yen vwẹrote eta ri shekpahen urhi , ọ dia erọnvwọn ri shekpahen Baibol na - a .
Ọtiọyena , iniọvo ra jẹreyọ rehẹ Ẹko Rọvwẹrote na rha hẹ usun rẹ ichidiagbara rẹ ukoko nana - a .
Ikpe evo rhire na , iniọvo rehẹ usun rẹ “ igodẹ efa ” na keyen tobọ ga kerẹ ichidiagbara rẹ ukoko nana vẹ ikoko efa rẹ ihwo rẹ Ọghẹnẹ ji vwo ruiruo , ọtiọyena , Ẹko Rọvwẹrote na ke sa tẹnroviẹ eyono rẹ ihwo rẹ Ọghẹnẹ vẹ odjekẹ rẹ ayen vwọphia .
( Jọn 10 : 16 ; Iruo 6 : 4 ) Uwevwin Orhẹrẹ rẹ July 15 , 2013 ( ọ rẹ oyibo ) , djerephia nẹ “ odibo esiri na , ” ọyen ẹmẹko rẹ iniọvo eshare ra jẹreyọ ra riẹn phiyọ Ẹko Rọvwẹrote na .
Ẹko rọvwẹrote na vwẹ ikpe re kpahen 1950
Mavọ yen Ẹko Rọvwẹrote na ruiruo rọyen wan ?
Ẹko Rọvwẹrote na kuomakugbe vwo brorhiẹn .
Mavọ ayen ruo wan ?
Ayen vwo echidiotọ kudughwrẹn kudughwrẹn , ọnana toroba oyerinkugbe rayen .
( Isẹ 20 : 18 ) Kukpe kukpe yen e vwo wene ochidiagbara rẹ echidiotọ na , rọ vwọ dianẹ o vwo ohwo ọvo vwẹ Ẹko na rọ rho vrẹ i ri chekọ - ọ .
( 1 Pita 5 : 1 ) Ọtiọyen yen ume esan rẹ ayen vwẹrote na ji wene ochidiagbara rayen .
Ohwo vuọvo nẹ oma rọyen kerẹ osu - un , ẹkẹvuọvo kerẹ ohwo rọhẹ “ uwevwi , ” rẹ odibo esiri na ghẹrẹ , rọ je vwomakpotọ nene odjekẹ rọyen .
Rhavwen ukpe rẹ 1919 ra vwọ vwẹ odibo rọ fuevun na mu , ọyen ọ vwọ ghẹrẹ ihwo rẹ Ọghẹnẹ ( Ni ẹkoreta 10 , 11 )
Ọ vwọ dianẹ Ẹko Rọvwẹrote na gbare - e na , enọ vọ yen vwomaphia ?
Ẹwẹn ọfuanfon na vwẹ emramrẹ kẹ Ẹko Rọvwẹrote na - a , ayen je gba - a .
Ọtiọyena , echobọ sa dia iyono vẹ odjekẹ rayen ọkiọvo .
Kọyensorọ , vwẹ Watch Tower Publications Index , o vwo uyovwinrota re se “ Belief Clarified , ” ro dje ewene sansan re rure vwo nẹ 1870 rhi te nonẹna .
Ọ diẹ Jesu tare nẹ emu rẹ odibo na cha vwọphia che jẹ echobọ evwo - o .
Ọtiọyena , mavọ kọyen avwanre sa vwọ kpahenphiyọ onọ rẹ Jesu nana : “ Ono hẹ omamọ rẹ odibo esiri na ” ? ( Mat .
24 : 45 ) Die yen kẹ avwanre imuẹro nẹ Ẹko Rọvwẹrote na yen odibo nana ?
E jẹ a fuẹrẹn erọnvwọn erha re je vwẹ ukẹcha kẹ ẹko rọvwẹrote na vwẹ ẹgbukpe ujorin ẹsosuọ .
Mavọ yen ẹwẹn ọfuanfon na vwọ vwẹ ukẹcha kẹ Ẹko Rọvwẹrote na ?
Ẹwẹn ọfuanfon na vwẹ ukẹcha kẹ ayen .
Ẹwẹn ọfuanfon na chọn Ẹko Rọvwẹrote na uko vwo vwo ẹruọ rẹ iyono rẹ ayen nabọ riẹn fiotọ jovwo - o .
Kerẹ udje , roro kpahen iyono sansan ra rhoma djefiotọ re djunute vwẹ ẹkorota 12 na .
Vwọrẹ uyota , o vwo ohwo vuọvo ra sa vwẹ ujiri na vwọ kẹ fikirẹ ọmrẹvughe vẹ odjefiotọ rẹ “ emu okokodo rẹ Ọghẹnẹ ” nana - a !
( Se 1 Kọrẹnt 2 : 10 . )
Ẹko Rọvwẹrote na rhọnvwephiyọ eta rẹ ọyinkọn Pọl tare nẹ , “ Avwanre ki yono ọnana vwẹ eta ra vwẹ aghwanre rẹ ohwo rẹ akpọ yono - o ẹkẹvuọvo rẹ [ “ ẹwẹn , ” NW ] na yonori . ” ( 1 Kọr .
2 : 13 ) A vwọ mrẹ ikpe buebun rẹ ẹga rẹ efian vẹ ebri nure na , ọ dia ẹwẹn ọfuanfon na yen nẹrhẹ a nabọ vwo ẹruọ rẹ Baibol na vwo nẹ ukpe rẹ 1919 ?
Kirobo rẹ Ẹvwọphia 14 : 6 , 7 tare , idjerhe vọ yen emekashe vwọ chọn ihwo rẹ Ọghẹnẹ uko nonẹna ?
Emekashe chọn ayen uko .
Ẹko Rọvwẹrote na vwo owian rode rẹ ayen vwọ vwẹrote iruo aghwoghwo rẹ ihwo re vrẹ oduduru ẹrenren ruẹ vwẹ akpọneje .
Die yen nẹrhẹ iruo nana yanphiaro ?
Womarẹ ukẹcha rẹ emekashe .
( Se Ẹvwọphia 14 : 6 , 7 . )
Vwẹ ọke buebun , iniọvo na hworo ẹchẹ rẹ ohwo rọ nẹrhovwo vwọ kẹ ukẹcha !
* Ẹkuotọ evo muẹ kpahen avwanre gangan , dedena iruo na je yanphiaro , ọyena odjephia rẹ ukẹcha rẹ emekashe na .
Idjerhe vọ yen Ẹko Rọvwẹrote na vwọ fẹnẹ ilori ẹga ?
Djudje rọyen .
Ayen vwẹroso Baibol na .
( Se Jọn 17 : 17 . )
Roro kpahen obo re phiare ukpe rẹ 1973 .
Uwevwin Orhẹrẹ rẹ June 1 ( ọ rẹ oyibo ) , da nọ onọ nana : “ Ohwo ro ji se itaba yẹrẹ phopho isagati se muwan rẹ omaebrophiyame ? ”
Ẹkpahọnphiyọ rọyen kẹ ọna : “ Baibol na djerephia nẹ o che se muwa - an . ”
O vwo djunute ẹkpo rẹ Baibol sansan nu , Uwevwin Orhẹrẹ na de ji dje oboresorọ a vwọ djẹ ohwo tiọyen nẹ ukoko ọ rha rhọnvwe kurhẹriẹ - ẹ . ( 1 Kọr . 5 : 7 ; 2 Kọr .
7 : 1 ) Ọ tare nẹ , “ Ọnana dia urhi ọgangan ro nẹ obọ rẹ ohworakpọ rhe - e .
Obọ rẹ Ọghẹnẹ rọ ta ota kẹ avwanre womarẹ Baibol na , yen urhi nana nurhe . ”
Ẹga ọfa herọ ro se nene odjekẹ rẹ Baibol na kare kare ọ da dianẹ urhi na che djobọte ihwo rọyen evo ?
Ọbe ọvo re si kpahen ẹga vwẹ United States da ta : “ Ilori ẹga wene iyono rayen ọkieje rere o vwo shephiyọ iroro vẹ oborẹ ihwo rọyen kugbe akpọ na guọnọre . ”
Ọ da dianẹ Ẹko Rọvwẹrote na vwẹ uphẹn kẹ Baibol na nẹ o sun orhiẹn - ebro rayen ukperẹ iroro rẹ ihworakpo , ono yen a sa tanẹ o suẹn ihwo rẹ Ọghẹnẹ nonẹna ?
Ọrhọ yen idjerhe ọvo ra sa vwọ karophiyọ Ẹko Rọvwẹrote na ?
Se Hibru 13 : 7 .
Ubiota re seri nẹ “ karohọ ” na , a je sa fan phiyọ “ djunute . ”
Ọtiọyena , idjerhe ọvo ra sa vwọ “ karohọ isun ” rẹ avwanre ọyehẹ re vwo djunute Ẹko Rọvwẹrote na vwẹ ẹrhovwo avwanre . ( Ẹfe .
6 : 18 ) Karophiyọ owian rẹ ayen vwọ ghẹrẹ avwanre , vwọ vwẹrote iruo aghwoghwo na vwẹ akpọeje kugbe igho ukoko na .
Ayen ghene guọnọ ẹrhovwo avwanre ọkieje !
17 , 18 . ( a ) Mavọ yen avwanre se vwo nene Ẹko Rọvwẹrote na wian kugbe ?
( b ) Mavọ yen iruo aghwoghwo avwanre vwọ dia ukẹcha kẹ odibo rọ fuevun na kugbe Jesu ?
Ọ diẹ ota rẹ unu ọvo yen a vwọ karophiyọ Ẹko Rọvwẹrote na - a , o ji churobọ si re vwo nene odjekẹ rayen .
Ẹko Rọvwẹrote na kẹ avwanre odjekẹ womarẹ ebẹ ra teyenre , emẹvwa vẹ eghwẹkoko .
Ayen je vwẹ iniruo okinriariẹ vwo muẹ , iniruo okinriariẹ na ke rha vwẹ ekpako vwo muẹ .
Iniruo okinriariẹ vẹ ekpako na karophiyọ Ẹko Rọvwẹrote na siẹrẹ ayen de nene odjekẹ rayen .
Avwanre eje se muọghọ kẹ Osun avwanre , Jesu , siẹrẹ e de nene odjekẹ rẹ eshare nana ro vwo sun avwanre na . ​ — Hib .
13 : 17 .
Idjerhe ọfa rẹ avwanre vwọ karophiyọ Ẹko Rọvwẹrote na ọyehẹ re vwo muomaphiyọ iruo aghwoghwo na .
Pọl vuẹ Inenikristi nẹ ayen vwẹrokere esegbuyota rẹ ihwo re vwẹrote ayen .
Odibo rọ fuevun na ghini dje esegbuyota ọgangan phia womarẹ eghwoghwo vẹ etito rẹ iruo aghwoghwo rẹ Uvie na .
Wẹwẹ ọvo usun rẹ igegede ichekọ na re vwẹ ukẹcha kẹ e ra jẹreyọ na vwo ruiruo nana ?
Oma cha nabọ vwerhen owẹ ọke rẹ Jesu , rọ dia Osun wẹn cha vwọ tanẹ , “ Kirobo ri we ruro kẹ ohwo ọvo vwẹ usun rẹ imoni mẹ na , yẹ ovwan ruro kẹ vwẹ . ” ​ — Mat .
25 : 34 - 40 .
Diesorọ wọ vwọ guọnọ nene Osun avwanre , Jesu Kristi ?
Jesu vwo kpo odjuvwu nu , ọ kpairoro vrẹ idibo rọye - en . ( Mat .
28 : 20 ) Ọ riẹn ukẹcha rẹ ẹwẹn ọfuanfon , emekashe , vẹ Ota rẹ Ọghẹnẹ vwọ kẹ , ọke rọ vwọ hẹ otọrakpọ na .
Nonẹna , ọ je vwẹ ukẹcha kẹ odibo rọ fuevun na womarẹ ẹwẹn ọfuanfon , emekashe , kugbe Ota rẹ Ọghẹnẹ .
Ẹko Rọvwẹrote na , eyen ihwo ra jẹreyọ “ ri nene Omogodẹ na kpo asan kasan rọ rare . ” ( Evwọ .
14 : 4 ) Ọtiọyena , e de nene odjekẹ rayen , jẹ avwanre ji nene Osun avwanre , Jesu .
O rhe che kri - i , o che sun avwanre kpo arhọ rẹ bẹdẹ .
( Ẹvwọ . 7 : 14 - 17 ) O vwo ohworakpọ vuọvo ro se ru ọnana kẹ avwanre - e !
O muẹro nẹ Jihova vwo ọrhuẹrẹphiyotọ rẹ iyinkọn 12 na vwọ dia “ ichivwo ihwivẹ ” rẹ Jerusalẹm Kpokpọ na . ( Ẹvwọ .
21 : 14 ) Ọtiọyena , a rha guọnọ ohwo ọfa rọ cha reyọ ẹdia rẹ ọyinkọn rọ fuevun ro ghwuru - u .
Vwo nẹ 1955 rhe , a da rhe riẹn ukoko nana phiyọ Watch Tower Bible and Tract Society of Pennsylvania .
Ji ni ọbe re se “ Bearing Thorough Witness ” About God’s Kingdom , aruẹbe 58 - 59 .
Roro kpahen oborẹ iroro tiọyen se mudiaphiyọ .
Oniọvo ọvo rẹ ọmọ rọyen churughwu da nọ : ‘ Jihova fuẹrẹn ovwẹ vẹ aye mẹ , ọ da mrẹ nẹ avwanre se chirakon rẹ ughwu rẹ ọmọ avwanre na ?
Ọghẹnẹ riẹnre nẹ avwanre se chirakon rọyen kọyensorọ ọnana vwọ phia ?
O vwo obo re kẹ avwanre imuẹro na nẹ Jihova vwobọ vwẹ erọnvwọn re phia vwẹ akpeyeren avwanre ?
A vwọ rhoma fuẹrẹn eta rẹ Pọl rehẹ 1 Kọrẹnt 10 : 13 , ọ da nẹrhẹ e vwo ọmrẹvughe nana : O vwo asan vuọvo vwẹ Baibol na rọ nẹrhẹ e vwo imuẹro nẹ Jihova fuẹrẹn edavwini rẹ avwanre se chirakon rọyen , ọ me sane ọ ro che te avwanre oma - a .
E jẹ a fuẹrẹn erọnvwọn ẹne rọ nẹrhẹ a ta ọtiọyen .
Ẹsosuọ , Jihova kẹ ihworakpọ egbomọphẹ .
Ọ guọnọre nẹ avwanre brorhiẹn romobọ .
( Urhi 30 : 19 , 20 ; Jos .
24 : 15 ) Avwanre de bru omamọ orhiẹn , ka sa vwẹrosuọ nẹ o che sun avwanre .
( Isẹ 16 : 9 ) Avwanre de rhe bru orharhe orhiẹn , ka cha rioja rọyen .
( Gal . 6 : 7 ) Ọ da dianẹ Jihova yen sane edavwini ri te avwanre oma , ka sa ghene tanẹ avwanre vwo egbomọphẹ ?
Ọrivẹ , Jihova sẹro avwanre vwo nẹ erọnvwọn re phia kpregede - e , rẹ “ ọke vẹ uphẹ ” sua .
( Aghwo . 9 : 11 ) Emu rẹ kpregede sa phia kidie avwanre hẹ asan ro jefo vwẹ ọke ro jefo .
Jesu ta ota kpahen uwevwin ro she teyen ihwo 18 , ọ da tanẹ ọnana dia ọhọre rẹ Ọghẹnẹ - ẹ .
( Luk 13 : 1 - 5 ) Ọtiọyena , o rhe fo re vwo roro nẹ Ọghẹnẹ yen brorhiẹn rẹ ihwo ri che ghwu vẹ e re cha rhọ vwẹ emu rẹ kpregede re phia - a .
Ọrerha , ohwo vuọvo yen cha sẹro rẹ ọyọnregan rọyen .
Karophiyọ nẹ Eshu ta ota kpahen ọyọnregan rẹ ihwo re ga Jihova eje , rọ vwọ tanẹ a cha sa fuevun kẹ Jihova siẹrẹ e de hirharoku edavwini - i .
( Job 1 : 9 - 11 ; 2 : 4 ; Ẹvwọ . 12 : 10 ) Jihova da sẹro avwanre vwo nẹ edavwini evo kidie o niro nẹ avwanre che se chirakon raye - en , ota rẹ Eshu na rha dia uyota ?
Ọrẹne , dede nẹ Jihova vwo ẹgba rọ vwọ riẹn obo re cha phia , jẹ ọ diẹ ọkieje ọ vwọ vwẹ ẹgba yena vwo ruiruo - o .
E de vwo imuẹro nẹ Ọghẹnẹ yen sane edavwini ri te avwanre oma , o mudiaphiyọ nẹ ọ riẹn erọnvwọn eje re cha phia kẹ avwanre vwẹ obaro na .
Ẹkẹvuọvo , Baibol ta ọtiọye - en .
Ọghẹnẹ vwo ẹgba rọ sa vwọ riẹn obaro na . ( Aiz .
46 : 10 ) Jẹ Baibol na djerephia nẹ ọ dia ọkieje ọ vwọ vwẹ ẹgba yena vwo ruiruo - o .
( Jẹn . 18 : 20 , 21 ; 22 : 12 ) Dede nẹ ọ sa riẹn orọnvwọn tavwen ọ ke phia , jẹ o muọghọ kẹ egbomọphẹ avwanre .
Ọnana djerephia nẹ Ọghẹnẹ ni egbomọphẹ avwanre ghanghanre , ọ je vwẹ ẹgba rọyen vwo ruiruo vwẹ idjerhe abavo . ​ — Urhi 32 : 4 ; 2 Kọr .
3 : 17 .
Kẹ die yen eta rẹ Pọl na mudiaphiyọ , rọ vwọ tanẹ , “ Ọghẹnẹ . . . sa rhọvwe nẹ a davwe owẹ ni vrẹn obo rẹ udu wẹn gbare - e ” ?
Pọl djisẹ rẹ oborẹ Jihova ruẹ ọke rẹ edavwini de te avwanre oma , ọ diẹ tavwen a ke mrẹ edavwini na - a .
Eta rẹ ọyinkọn Pọl na kẹ avwanre imuẹro nẹ otoro edavwini re hirharoku - u , Jihova cha chọn avwanre uko a da vwẹrosuọ .
( Une 55 : 22 ) Erọnvwọn ivẹ yen nẹrhẹ Pọl ta eta nana .
Ẹsosuọ , edavwini ri te avwanre oma ji te “ ohwo ọfa oma . ”
Edavwini ri te avwanre oma , eyen edavwini rẹ ihwo efa ji rhiẹromrẹ .
A da vwẹroso Ọghẹnẹ , e se chirakon rayen .
( 1 Pita 5 : 8 , 9 ) Ọke rẹ Pọl vwọ ta ota kpahen edavwini rẹ ihwo rẹ Izrẹl rhiẹromrẹ vwẹ aton na , ọyen ọ vwọ ta eta rehẹ 1 Kọrẹnt 10 : 13 na . ( 1 Kọr .
10 : 6 - 11 ) Edavwini nana se te kohwo kohwo oma , e je gan vrẹ oborẹ ihwo rẹ Izrẹl se chirakon rọye - en .
Abọ ẹne yen Pọl tare nẹ “ evo rẹ ayen ” churhi .
Ọ da ohwo nẹ ihwo rẹ Izrẹl evo fuevun kẹ Jihova - a , kidie ayen vwẹrosuọ - ọ .
Ọrivẹ , “ Ọghẹnẹ ohwo rẹ uyota . ”
Oborẹ Ọghẹnẹ vẹ ihwo rọyen yerin wan djerephia nẹ ọ fuevun kẹ ihwo “ re guọnerọ re je yọnrọn irhi rọye . ”
( Urhi 7 : 9 ) O ji djephia nẹ Ọghẹnẹ ru obo ro veri eje .
( Jos . 23 : 14 ) Fikirẹ ọnana , ihwo ri vwo ẹguọnọ rọyen , re je yọnrọn irhi rọyen se vwo imuẹro nẹ o che ru ive rọyen nana gba kpahen edavwini rẹ avwanre hirharokuẹ : ( 1 ) Ọ cha rhọnvwe nẹ e rhiẹromrẹ ọdavwini rọ vrẹ avwanre oma - a , kugbe ( 2 ) “ ọ . . . gbẹn idjerhe wọ vwọ djẹ vabọ . ”
Jihova “ bru avwanre uche vwẹ evun rẹ ukpokpogho ejobi ”
Mavọ yen Jihova vwọ gbẹn idjerhe kẹ ihwo re vwẹrosuọ ayen sa vwọ djẹ vabọ vwẹ ọke rẹ edavwini ?
Ọ da dia ọhọre rọyen , o se ghwe si ọdavwini na no .
Karophiyọ eta rẹ Pọl tare nẹ , “ Ọ je gbẹn idjerhe wọ vwọ djẹ vabọ , rere wo vwo se chiro . ”
Ọtiọyena , ọke buebun , ọ cha “ gbẹn idjerhe wọ vwọ djẹ vabọ , ” rọ cha vwọ kẹ wẹ obo wọ guọnọre rere wo se vwo chirakon rẹ edavwini na .
E jẹ a fuẹrẹn idjerhe evo ro vwo ruẹ ọnana .
O “ bru avwanre uche vwẹ evun rẹ ukpokpogho ejobi . ”
( 2 Kọr . 1 : 3 , 4 ) Jihova sa nẹrhẹ ẹwẹn , iroro vẹ ubiudu avwanre totọ womarẹ Ota rọyen , ẹwẹn ọfuanfon rọyen , kugbe odibo rọ fuevun na . ​ — Mat .
24 : 45 ; Jọn 14 : 16 ; Rom 15 : 4 .
O sun avwanre womarẹ ẹwẹn ọfuanfon rọyen .
( Jọn 14 : 26 ) Edavwini da vwomaphia , ẹwẹn ọfuanfon na sa vwẹ ukẹcha kẹ avwanre vwọ karophiyọ ikuegbe vẹ ẹkpo rẹ Baibol re sa chọn avwanre uko vwo bru omamọ orhiẹn .
Ọ sa vwẹ emekashe vwọ chọn avwanre uko . ​ — Hib .
1 : 14 .
Ọ sa je chọn avwanre uko womarẹ eta rẹ ọbọngan vẹ ukẹcha rẹ iniọvo na , re dia “ ivwiroro ” kẹ avwanre . ​ — Kọl . 4 : 11 .
Die kọyen a sa tanẹ eta rẹ Pọl rehẹ 1 Kọrẹnt 10 : 13 na mudiaphiyọ ?
Jihova sane edavwini vwọ kẹ avwanre - e .
Ẹkẹvuọvo , edavwini da vwomaphia , avwanre vwo imuẹro nana : A da vwẹroso Jihova , ọ cha sa vwẹ uphẹn kẹ edavwini re vrẹ avwanre nẹ i te avwanre oma - a ; ọ cha gbẹn idjerhe kẹ avwanre re se vwo chirakon rayen .
Ọnana ghene ota rẹ ọbọngan dẹn !

© 2016 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Oniọvo ọshare rọ vwẹ Baibol na vwo ghwoghwo ovuẹ rẹ Uvie na vwọ kẹ eshare ivẹ re dia ọko vwẹ igbenu rẹ Ethiopia .
Eshare na vwẹ amwa rẹ oruru ra vwẹ obọ rhuon , vwọ vware oma kirobo ra mrẹ vwẹ ekogho na
IHWO REHẸ ẸKUOTỌ NA
IGHWOGHWOTA
IHWO RE RHE ẸKAROPHIYỌ NA VWẸ 2015
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .

“ Me ta nure , Mi ji se ruo gba ; Me jẹ iroro nure , ki mi ruo . ” ​ — AIZ .
46 : 11 .
UNE : 147 , 149
Die yen ọhọre rẹ Jihova vwọ kẹ ihworakpọ ?
Ẹvwọsuọ vọ yen gbowọphiyọ ọhọre rẹ Jihova ?
Mavọ yen ọhọre rẹ Jihova che rugba wan ?
1 , 2 . ( a ) Die yen Jihova vwọphia kẹ avwanre ?
( b ) Imuẹro vọ yen a mrẹre vwẹ Aizaya 46 : 10 , 11 vẹ 55 : 11 ?
ENANA yen eta rẹsosuọ rẹ Baibol na : “ Nẹ otọ rhe Ọghẹnẹ vwọ ma odjuvwu vẹ akpọ . ” ( Jẹn .
1 : 1 ) Avwanre ji rhi vwo ẹruọ rẹ erọnvwọn buebun rẹ Ọghẹnẹ mare - e , erọnvwọn kerẹ ophephe na , ọnre , isio , emeranvwe vẹ ẹgba rẹ igraviti . Emama rẹ avwanre mrẹre bunru - un . ( Aghwo .
3 : 11 ) Dedena , Jihova vuẹ avwanre kpahen ọhọre rọyen vwọ kẹ otọrakpọ na vẹ ihworakpọ .
A ma otọrakpọ na ọ vwọ dia omamọ uwevwin vwọ kẹ ihworakpọ ra mare vwẹ uhoho rẹ Ọghẹnẹ . ( Jẹn .
1 : 26 ) Ayen cha dia emọ rẹ Jihova , Jihova kọ je dia Ọsẹ rayen .
Kirobo rẹ uyovwin rerha rẹ ọbe rẹ Jẹnẹsis djere , a vwọso ọhọre rẹ Jihova na . ( Jẹn .
3 : 1 - 7 ) Ẹkẹvuọvo , ẹvwọsuọ yena cha sa dia bẹdẹ - ẹ .
O vwo ohwo vuọvo rọ sa dobọ rẹ Jihova ji kakaka - a .
( Aiz . 46 : 10 , 11 ; 55 : 11 ) Ọtiọyena , e se vwo imuẹro kokoroko nẹ ọhọre rẹ Jihova che rugba vwẹ ọke ro fori dẹn !
( a ) Iyono eghanghanre vọ yen Baibol na yono avwanre ?
( b ) Diesorọ o vwo fo nẹ a rhoma fuẹrẹn iyono na asaọkiephana ?
( c ) Enọ vọ yen a cha fuẹrẹn ?
Aphro herọ - ọ , avwanre riẹn oborẹ Baibol na ta kpahen ọhọre rẹ Ọghẹnẹ vwọ kẹ otọrakpọ na vẹ ihworakpọ kugbe iruo ro te Jesu Kristi vwẹ orugba rẹ ọhọre rẹ Ọghẹnẹ .
Iyono nana pha ghanghanre mamọ , e hẹ usun rẹ iyono rẹsosuọ avwanre riẹnre ọke ra vwọ ton uyono rẹ Baibol phiyọ .
O ji fo nẹ avwanre vwẹ ukẹcha kẹ ihwo efa vwọ riẹn iyono eghanghanre nana .
Asaọkiephana , ọnana ọke re vwo durhie ihwo cha Ẹkarophiyọ rẹ ughwu rẹ Kristi .
( Luk 22 : 19 , 20 ) Ihwo re cha rhe na , che yono erọnvwọn buebun kpahen ọhọre rẹ Ọghẹnẹ .
Ọtiọyena , tavwen ẹdẹ rẹ Ẹkarophiyọ na ki te , ofori nẹ avwanre roro kpahen enọ evo ra sa vwọ rhanriẹn ẹwẹn rẹ ihwo ra vwẹ Baibol yono vẹ ihwo efa vwọ kpahen irueru ọghanghanre nana .
A cha fuẹrẹn enọ erha : Die yen ọhọre rẹ Ọghẹnẹ vwọ kẹ otọrakpọ na vẹ ihworakpọ ?
Kẹ die yen phiare ?
Diesorọ ọ vwọ dianẹ womarẹ rẹ izobo ọtanhirhe rẹ Jesu yen ọhọre rẹ Ọghẹnẹ se vwo rugba ?
Idjerhe vọ yen emama vwo ghwoghwo urinrin rẹ Jihova ?
Jihova yehẹ Ọmemama rode na .
Erọnvwọn eje rọ mare nabọ yovwin dẹn . ( Jẹn . 1 : 31 ; Jer .
10 : 12 ) Die yen erhuvwu rẹ emama na vẹ obo ra ma ayen wan yono avwanre ?
O gbe avwanre unu siẹrẹ a da mrẹ erhuvwu rẹ emama rẹ Jihova eje , te iride te itete se ruẹ .
Gbe roro kpahen ikẹn oma rẹ ohworakpọ , ọmọboba re vwiẹre obọ , yẹrẹ ọnre na , enana eje vọnre vẹ igbevwunu !
Avwanre mrẹ erhuvwu rẹ emama nana eje kidie avwanre vwo ọhọ re vwo vughe obo ri vwo erhuvwu . ​ — Se Une Rẹ Ejiro 19 : 1 ; 104 : 24 .
Die yen Jihova ruru rere emama rọyen eje vwọ wian kugbe ?
Kirobo ra mrẹ vwẹ emama na , Jihova vwẹ irhi vwo mu ri suẹn emama rọyen eje kugbe uruemu rayen rere erọnvwọn eje vwo nene ọrhuẹrẹphiyotọ .
( Une 19 : 7 - 9 ) Kọyensorọ , erọnvwọn eje rehẹ odjuvwu vẹ akpọ na vwo vwo asan ra rhuẹrẹ ayen phiyọ , ayen ji ruiruo kirobo rẹ ọhọre rẹ Ọghẹnẹ hepha .
Jihova ruro rere emama rọyen vwọ wian kugbe .
Kerẹ udje , ẹgba re se igraviti yẹrẹ ẹgba rẹ ọnyẹ , yen yọnrọn ophephe na ọ sa vwọ kẹrẹ otọrakpọ na , ọyen ji suẹn oyan rẹ ọgbogho rẹ abadi , o ji toroba obo re nẹrhẹ arhọ sa vwọ dia otọrakpọ na .
Ẹgba nana yen suẹn oyan vẹ irueru rẹ emama eje , ji te ihworakpọ .
Vwọrẹ imuẹro , ọnana nẹrhẹ a riẹn nẹ Ọghẹnẹ ghini vwo ọhọre vwọ kẹ otọrakpọ na vẹ ihworakpọ .
Vwẹ iruo aghwoghwo na , avwanre sa vwẹ ukẹcha kẹ ihwo vwọ riẹn Ohwo ro ruiruo rẹ igbunu nana eje ? ​ — Ẹvwọ .
4 : 11 .
6 , 7 .
Erhọ yen okẹ sansan rẹ Jihova vwọ kẹ Adam vẹ Ivi ?
Nẹ ọtonphiyọ rhe , Jihova guọnọre nẹ ihworakpọ yerin bẹdẹ bẹdẹ vwẹ otọrakpọ na . ( Jẹn .
1 : 28 ; Une 37 : 29 ) Ọ kẹ Adam vẹ Ivi erọnvwọn sansan re sa nẹrhẹ ayen riavwerhen rẹ akpeyeren .
( Se Jems 1 : 17 . )
Jihova kẹ ayen egbomọphẹ , ẹgba iroro , vẹ ẹwẹn re se vwo vwo ẹguọnọ je riavwerhen rẹ omamọ ugbeyan .
Jihova vuẹ Adam obo ro ru o se vwo dje ẹmienyo rọyen phia .
Adam ji yono obo rọ sa vwọ vwẹrote oma rọyen , eranvwe na vẹ otọrakpọ na . ( Jẹn .
2 : 15 - 17 , 19 , 20 ) Jihova je kẹ Adam vẹ Ivi ẹrẹnvwe , ohọroma , ẹro , orhọ , kugbe unwe , rẹ ayen se vwo ru erọnvwọn sansan .
Ọtiọyena ayen ke sa nabọ riavwerhen rẹ erọnvwọn rehẹ Iparadaisi na , je mrẹ erhuvwu rayen .
Adam vẹ Ivi vwo uphẹn ayen vwọ riavwerhen rẹ omamọ owian , vẹ erọnvwọn kpokpọ rẹ ayen che yono , rhirin bẹdẹ .
Die ọfa yen jehẹ ọhọre rẹ Ọghẹnẹ ?
Jihova kẹ Adam Ivi ẹgba ayen vwo vwiẹ emọ re pha gbagba .
Emọ rayen na mi rhe vwiẹ , bẹsiẹ otọrakpọ na vwọ vọn vẹ ihworakpọ .
Jihova guọnọre nẹ Adam vẹ Ivi kugbe emiọvwọn eje , vwo ẹguọnọ rẹ emọ rayen kirobo rẹ ọyen vwo ẹguọnọ rẹ Adam vẹ Ivi .
Ayen cha dia otọrakpọ na bẹdẹ je riavwerhen rẹ erọnvwọn eje rehẹ evun rọyen . ​ — Une 115 : 16 .
Diesorọ Ọghẹnẹ vwo ji urhi rọhẹ Jẹnẹsis 2 : 16 , 17 vwọ kẹ Adam vẹ Ivi ?
Erọnvwọn ghwa phia vwo nene ọhọre rẹ Ọghẹnẹ - ẹ .
Diesorọ ?
Jihova kẹ ayen urhi ọlọlọhọ ọvo rọ sa nẹrhẹ ayen djephia nẹ ayen riẹn asan rẹ egbomọphẹ rayen teri .
Ọghẹnẹ da ta : “ Wọ sa re omamọ komamọ rẹ udju na obo ri jen we ; ẹkẹvuọvo urhe rẹ erianriẹn rẹ erhuvwu vẹ umiovwo na wọ riọọ , kidie ẹdẹ re wọ rerọ ku wo ghwu . ”
( Jẹn . 2 : 16 , 17 ) Adam vẹ Ivi vwo ẹruọ rẹ urhi ọlọlọhọ nana , ọ je bẹn ẹyọnrọ - ọn kidie ayen vwo emu buebun rẹ ayen sa re .
9 , 10 . ( a ) Efian vọ yen Eshu gun nyẹ Jihova ?
( b ) Orhiẹn vọ yen Adam vẹ Ivi bruru ?
( Ni uhoho rẹsosuọ na . )
Eshu vwẹ ọrọdekọ vwọ phiẹn Ivi , ọ da churhi rẹ Ọsẹ rọyen , Jihova .
( Se Jẹnẹsis 3 : 1 - 5 ; Ẹvwọ .
12 : 9 ) Ọghẹnẹ vwẹ uphẹn kẹ ayen nẹ ayen “ re emamọ rẹ irhe rẹ udju na ” eje - e , ọnana kọyen Eshu sobọ mu .
Kọ ghwa họhọ nẹ Eshu vuẹ ayen nẹ , ‘ Kọyen ovwan che se ru obo ri je ovwan ? ’
Vwọba , o de rhi gun ofian ra ghẹmrẹ ọvo : “ We che ghwu - u . ”
Ọ da je davwẹngba ọ vwọ nẹrhẹ Ivi vwo imuẹro nẹ ofori ọ vwọ kerhọ kẹ Ọghẹnẹ - ẹ , rọ vwọ tanẹ , “ Ọghẹnẹ riẹnre nẹ ọke wa da riọ ẹro rẹ ovwan ko rhie . ”
Eshu vwẹ eta nana vwo djephia nẹ Jihova guọnọre nẹ ayen re omamọ na - a kidie ọ cha nẹrhẹ ayen riẹn erọnvwọn buebun .
Eshu de ji ve ive rẹ ofian nana : “ Ku wa họhọ Ọghẹnẹ , rọ riẹn erhuvwu vẹ umiovwo . ”
Asaọkiephana , Adam vẹ Ivi vwo orhiẹn rẹ ayen che bru .
Ayen cha kerhọ rẹ Jihova , gbanẹ ọrọdekọ na ?
Ayen de brorhiẹn ayen vwọ churhi rẹ Ọghẹnẹ .
Womarẹ ọnana , ayen de kuomakugbe ẹvwọsuọ rẹ Eshu .
Ayen sen Jihova rọ dia Ọsẹ rayen , ji vrẹn nẹ otọ rẹ usuon rọyen . ​ — Jẹn .
3 : 6 - 13 .
Diesorọ Jihova rhe kuẹrofia kẹ ẹvwọsuọ - ọ ?
Adam vẹ Ivi ku arhọ ọgbagba rayen kufia kidie ayen nyupho rẹ Jihova - a .
Jẹmienyo rayen na ji miovwo oyerinkugbe rayen vẹ Jihova kidie “ ẹro rọye fon nọ o . . . vwo ni umiovwo . ”
Ọtiọyena , o che se “ ni obo re chọre - e . ”
( Hab . 1 : 13 ) Ọ da dianẹ Ọghẹnẹ kuẹrofia kẹ ẹvwọsuọ rayen na , obo re phiare na rhe djobọte emekashe vẹ ihworakpọ .
Ọ rọ ma rho , kọ cha bẹn ra vwọ vwẹroso Ọghẹnẹ .
Ẹkẹvuọvo , Jihova ru obo rọ tare , o wene cha wene kpo - o .
( Une 119 : 142 ) Ọ diẹ a kẹ Adam vẹ Ivi egbomọphẹ , ayen vwọ churhi rẹ Ọghẹnẹ - ẹ .
Ọtiọyena , ayen de ghwu , ji rhivwin kpo ekpẹn ra vwọ ma ayen na kidie ayen vwọso Jihova . ​ — Jẹn .
3 : 19 .
Die yen rhe phia kẹ emọ rẹ Adam ?
Ọke rẹ Adam vẹ Ivi vwọ re omamọ na , ayen de siomanu orua rẹ Ọghẹnẹ rọhẹ akpọ vẹ odjuvwu .
Ọghẹnẹ da djẹ ayen nẹ ogba rẹ Idẹn , ayen rhe che se rhivwin bẹdẹ - ẹ .
( Jẹn . 3 : 23 , 24 ) Womarẹ ọnana , Jihova , rọ dia ohwo ro brorhiẹn abavo na , da nẹrhẹ ayen rioja rẹ orhiẹn rẹ ayen bruru na .
( Se Urhi Rivẹ 32 : 4 , 5 . )
Fikirẹ jẹgba , ohworakpọ rha cha sa vwẹrokere iruemu rẹ Ọghẹnẹ gbagba - a .
Adam ku iphiẹrophiyọ rọyen kufia , ọ da nẹrhẹ emọ rọyen riuku ri jẹgba , umwemwu , vẹ ughwu .
( Rom 5 : 12 ) O ji ku uphẹn rẹ arhọ rẹ bẹdẹ rẹ emọ rọyen kufia .
Vwọba , emọ rayen eje ke dia ihwo ri jẹgba .
Oriẹriẹvwe rẹ Idẹbono na dobọji vwẹ ọke rẹ Adam vẹ Ivi - i , o ji sun ihwo ghwrẹ nonẹna . ​ — Jọn 8 : 44 .
Die yen Jihova guọnọ vwọ kẹ ihworakpọ ?
Ọghẹnẹ ji vwo ẹguọnọ rẹ ihworakpọ .
Dede nẹ Adam vẹ Ivi gbevwọsuọ , Jihova je guọnọ nẹ ihworakpọ dia igbeyan rọyen .
Ọ guọnọre nẹ ohwo vuọvo ghwu - u .
( 2 Pita 3 : 9 ) Kọyensorọ ayen ghwe vwo gbevwọsuọ nu , Ọghẹnẹ de vwo ọrhuẹrẹphiyotọ rẹ ihworakpọ sa vwọ rhoma dia igbeyan rọyen , dedena o wene irhi rọye - en .
Mavọ yen Jihova se vwo ru ọnana ?
( a ) Kirobo rẹ Jọn 3 : 16 tare , die yen Ọghẹnẹ ruru rere ọ sa vwọ tan ihwo hirhe ?
( b ) Onọ vọ yen avwanre se nene ihwo fuẹrẹn ?
Se Jọn 3 : 16 .
Ihwo buebun rẹ avwanre che durhie rhe Ẹkarophiyọ na sa riẹn ẹkpo rẹ Baibol nana kwuyovwin .
Ẹkẹvuọvo , onọ na kẹ ọna , Mavọ yen ughwu rẹ Jesu vwo rhie idjerhe rẹ arhọ rẹ bẹdẹ phiyọ kẹ avwanre ?
Egbadaẹdjẹ rẹ Ẹkarophiyọ na , ọke rẹ Ẹkarophiyọ na , vẹ ọke re che vwo rhivwin bru ihwo re rhe Ẹkarophiyọ na , cha nẹrhẹ ihwo re ghene guọnọ riẹn uyota na mrẹ ẹkpahọnphiyọ rẹ onọ yena .
O se gbe ayen unu siẹrẹ ayen da rhe nabọ mrẹvughe nẹ ọtanhirhe na , ọyen odjephia rẹ ẹguọnọ vẹ aghwanre rẹ Jihova .
Erọnvwọn vọ yen avwanre sa kanrunumu kpahen ọtanhirhe na ?
Idjerhe vọ yen Jesu vwọ fẹnẹ Adam ?
Jihova phi ohwo ọgbagba phiyotọ rọ sa tan avwanre hirhe .
Ohwo ọgbagba nana cha fuevun kẹ Jihova , o mi ji muegbe rọ vwọ vwẹ arhọ rọyen tan ihworakpọ hirhe .
( Rom 5 : 17 - 19 ) Jihova wene arhọ rẹ emama rẹsosuọ rọyen vwo nẹ odjuvwu rhe akpọ .
( Jọn 1 : 14 ) Jesu da dia ohwo ọgbagba kirobo rẹ Adam hepha jovwo .
Ẹkẹvuọvo , vwọ fẹnẹ Adam , Jesu ru oborẹ Jihova guọnọ mie ohwo ọgbagba .
Ọke ro vwo hirharoku ọdavwini rọ ma gan kparobọ Jesu ru umwemwu - u , ọ je churhi rẹ Ọghẹnẹ - ẹ .
Diesorọ ọtanhirhe na vwọ dia okẹ ọghanghanre ?
Kerẹ ohwo ọgbagba , Jesu se sivwin ihworakpọ nẹ umwemwu vẹ ughwu womarẹ ughwu rọyen .
O ru erọnvwọn eje rẹ Adam se ru - u , ọyehẹ ohwo ọgbagba rọ fuevun kẹ Ọghẹnẹ ji nyupho rọyen kare kare .
( 1 Tim . 2 : 6 ) Jesu vwẹ arhọ rọyen vwo ze izobo ọtanhirhe ro rhie idjerhe rẹ arhọ rẹ bẹdẹ phiyọ kẹ “ ihwo buebu , ” te eshare , te eya , vẹ emọ . ( Mat .
20 : 28 ) Womarẹ rẹ izobo ọtanhirhe rọyen na kọyen ọhọre rẹ Ọghẹnẹ se vwo rugba .
( 2 Kọr . 1 : 19 , 20 ) Ọtanhirhe na kẹ ihworakpọ eje re fuevun iphiẹrophiyọ rẹ arhọ rẹ bẹdẹ bẹdẹ .
Erhuvwu vọ yen ọtanhirhe na cha ghwa rhe ?
Orọnvwọn ọghanghanre yen Jihova siobọnu vwọ tan avwanre hirhe .
( 1 Pita 1 : 19 ) O ni avwanre ghanghanre mamọ te ẹdia ro vwo siobọnu Ọmọ rọyen vuọvo nẹ o rhi ghwu kẹ avwanre .
( 1 Jọn 4 : 9 , 10 ) A sa tanẹ Jesu reyọ ẹdia rẹ ọsẹ avwanre ẹsosuọ , Adam . ( 1 Kọr .

15 : 45 ) Womarẹ ọnana , Jesu kẹ avwanre arhọ kugbe uphẹn re vwo rhivwin rhe orua rẹ Ọghẹnẹ .
Fikirẹ izobo ọtanhirhe rẹ Jesu , Jihova ko se rhiabọreyọ ihworakpọ nẹ e vwomaba orua rọyen vwo nene ọvwata rọyen .
Vwẹ ẹro roro obo rọ cha dia ọke rẹ ihwo eje re fuevun cha vwọ rhoma dia ihwo re gbare !
Obọdẹn rẹ oyerinkugbe kọ cha dia evunrẹ orua rẹ Ọghẹnẹ , te ẹbẹre rọhẹ odjuvwu vẹ ọ rọhẹ otọrakpọ na .
Ọke yena , avwanre eje ke cha dia emọ rẹ Ọghẹnẹ vwẹ kẹdia kẹdia ejobi . ​ — Rom 8 : 21 .
Ọke vọ yen Jihova cha vwọ dia “ kemu kemu kẹ ohwo ọvuọvo ” ?
Ẹvwọsuọ rẹ Eshu sa dobọ rẹ ẹguọnọ rẹ Jihova vwo kẹ ihworakpọ ji - i , ọ je cha sa dobọ rẹ evun - ẹfuọn rẹ avwanre kẹ Jihova ji - i .
Womarẹ ọtanhirhe na , Ọghẹnẹ cha chọn emọ rọyen uko vwọ dia evwata kare kare .
Vwẹ ẹwẹn roro oborẹ akpọ na cha dia ọke rẹ kohwo kohwo “ rọ mrẹ Ọmọ na nu ro de segbuyota , ” che vwo vwo arhọ rẹ bẹdẹ bẹdẹ .
( Jọn 6 : 40 ) Fikirẹ ẹguọnọ rode vẹ aghwanre rọyen , Ọghẹnẹ che ru ihworakpọ eje gbagba vwo nene ọhọre rọyen .
Jihova , kọ cha dia “ kemu kemu kẹ ohwo ọvuọvo . ” ​ — 1 Kọr .
15 : 28 .
( a ) Die yen ọdavwaro re vwo kpahen ọtanhirhe na mu avwanre vwo ru ?
( Ni ekpeti na , “ E Jẹ A Guọnọ Ihwo ri Fori Ọkieje . ” ) ( b ) Die yen a cha fuẹrẹn vwẹ uyono rọ vwọ kpahen ọnana ?
E jẹ ọdavwaro re vwo kpahen ọtanhirhe na mu avwanre vwọ davwẹn gba ra vwọ vuẹ ihwo nẹ ayen sa mrẹ erere nẹ okẹ nana rhe .
Ofori nẹ ayen riẹn nẹ ọtanhirhe na yen idjerhe rẹ Jihova vwọ kẹ avwanre iphiẹrophiyọ rẹ arhọ rẹ bẹdẹ .
Dedena , ọtanhirhe na ji ru erọnvwọn efa .
Uyono rọ vwọ kpahen ọnana cha fuẹrẹn oborẹ ughwu rẹ Jesu je rhuẹrẹ eta rẹ Eshu vwọphia vwẹ ogba rẹ Idẹn na phiyọ .
ỌMỌBE edurhie rẹ Ẹkarophiyọ na , ọyen ovọ usun rẹ ẹbe ra ma ghara rẹ avwanre teyan .
Ukpe rọ wanre na , avwanre teyen 440,000,000 rẹ ọmọbe edurhie na vwẹ ejajẹ re vrẹ 530 .
Wo ji vwo evo ru wọ sa ghare kẹ ihwo bẹsiẹ ẹdẹ rẹ Ẹkarophiyọ na ki te ?
Ọ ro chekọ obọ wẹn na sa vwẹ ukẹcha kẹ ohwo ọvo vwọ rhe Ẹkarophiyọ na .
Die wo rorori ? ​ — Mat .
10 : 11 .

“ Kemu kemu esiri na ejobi . . . , nẹ obọ rẹ ọsẹ . . . na rhe . ” ​ — JEMS 1 : 17 .
UNE : 148 , 109
orufon rẹ odẹ rẹ Jihova ?
usuon rẹ Uvie rẹ Ọghẹnẹ ?
orugba rẹ ọhọre rẹ Ọghẹnẹ ?
Ebruphiyọ vọ yen te avwanre obọ fikirẹ ọtanhirhe na ?
EBRUPHIYỌ buebun yen izobo ọtanhirhe rẹ Jesu na vwọ kẹ avwanre .
Ọtanhirhe na rhie idjerhe phiyọ rẹ emọ rẹ Adam ri vwo ẹguọnọ rẹ ọvwata sa vwọ rhe dia ẹbẹre ọvo rẹ orua rẹ Ọghẹnẹ .
Ọtanhirhe na je kẹ avwanre uphẹn ra vwọ dia bẹdẹ vẹ omavwerhovwẹn .
Dedena , izobo rẹ Kristi ru erọnvwọn efa vwọ vrẹ enana .
Owenvwe rẹ Jesu rọ vwọ fuevun re te ẹdẹ ughwu rọyen rhuẹrẹ eta buebun ri shekpahen usuon rẹ Jihova phiyọ . ​ — Hib .
1 : 8 , 9 .
( a ) Eta eghanghanre vọ yen a mrẹ vwẹ ẹrhovwo rẹ Jesu na ?
( Ni uhoho rẹsosuọ na . ) ( b ) Die yen a cha fuẹrẹn vwẹ uyono nana ?
Ẹgbukpe ivẹ tavwen Jesu ki ghwu , o yono idibo rọyen ẹrhovwo nana : “ Ọsẹ rẹ avwanre rọ hẹ obo odjuvwu , Jẹn avwanre vwẹ ọghọ kẹ odẹ wẹn .
Jẹn uvie wẹn rhe , ru ẹguọnọ wẹn vwẹ akpọ na kirobo re ruẹ vwẹ obo odjuvwu . ”
( Mat . 6 : 9 , 10 ) Ọdavwaro avwanre kpahen ọtanhirhe na se vwo kodophiyọ , e jẹ a fuẹrẹn obo ro vwo churobọ si orufon rẹ odẹ rẹ Ọghẹnẹ , usuon rẹ Uvie rẹ Ọghẹnẹ , vẹ orugba rẹ ọhọre rẹ Ọghẹnẹ .
Die yen odẹ rẹ Jihova churobọ si , kẹ mavọ yen Eshu vwọ ghwa ekan rhe odẹ ọfuanfon yena ?
Oyare ẹsosuọ rẹ ẹrhovwo rẹ Jesu na shekpahen ọghọ re che mu kẹ odẹ rẹ Ọghẹnẹ yẹrẹ orufon rẹ odẹ rọyen .
Odẹ rẹ Jihova churobọ si uyoyovwin , ọrho vẹ ofuanfon rọyen .
Vwẹ ẹrhovwo ọfa rẹ Jesu nẹre , o de se Jihova , “ Ọsẹ Ọfuanfọn . ”
( Jọn 17 : 11 ) Ọ vwọ dianẹ Jihova pha fuanfon na , irhi vẹ iji rọyen eje je pha fuanfon .
Dedena , vwẹ ogba rẹ Idẹn , Eshu je vwẹ ona vwọ nọ onọ kpahen ogangan rẹ Jihova vwori ro vwo ji urhi kẹ ihworakpọ .
Womarẹ ofian ro gun nyẹ Jihova , Eshu da ghwa ekan rhe odẹ ọfuanfon rẹ Ọghẹnẹ . ​ — Jẹn .
3 : 1 - 5 .
Idjerhe vọ yen Jesu vwo toroba orufon rẹ odẹ rẹ Ọghẹnẹ ?
Ẹkẹvuọvo , Jesu vwo ẹguọnọ rẹ odẹ rẹ Jihova mamọ .
( Jọn 17 : 25 , 26 ) O toroba orufon rẹ odẹ na .
( Se Une Rẹ Ejiro 40 : 8 - 10 . )
Fikirẹ obo ro yeren akpọ rọyen wan , Jesu de djephia nẹ ọyen obo re gbare Jihova vwo ji urhi kẹ ihwo rọ mare .
Ọke rẹ Eshu vwọ nẹrhẹ Jesu rhiẹromrẹ ughwu rẹ odjadja dede , Jesu sẹro rẹ evun - ẹfuọn rọyen kẹ Jihova .
Fikirẹ evun - ẹfuọn rọyen , Jesu ko djerephia nẹ ohworakpọ rọ gbare sa yọnrọn irhi rẹ Ọghẹnẹ gbagba .
Mavọ yen avwanre se vwo vwobọ vwẹ orufon rẹ odẹ rẹ Ọghẹnẹ ?
Mavọ yen avwanre se vwo djephia nẹ e vwo ẹguọnọ rẹ odẹ rẹ Jihova ?
Womarẹ uruemu avwanre .
Jihova guọnọre nẹ avwanre dia fuanfon .
( Se 1 Pita 1 : 15 , 16 . )

Ọnana mudiaphiyọ nẹ Jihova ọvo yen avwanre cha ga , e mi ji nyupho rọyen vẹ ubiudu avwanre eje .
Vwẹ ọke ọdavwini dede , avwanre davwẹngba vwọ yọnrọn irhi rọyen .
Omamọ uruemu avwanre cha nẹrhẹ urhukpẹ avwanre lo , ọ je cha hwarhiẹ urinrin rhe odẹ rẹ Jihova . ( Mat .
5 : 14 - 16 ) Kerẹ ihwo re pha fuanfon , avwanre vwẹ akpeyeren avwanre vwo djephia nẹ irhi rẹ Jihova yoma , nẹ eta rẹ Eshu na ke rha hẹ efian .
Avwanre de ruchọ fikirẹ jẹgba , kẹ avwanre kuẹrhẹriẹ nẹ otọ rẹ ubiudu cha , je kẹnoma kẹ umwemwu tiọyena riẹriẹriẹ . ​ — Une 79 : 9 .
Diesorọ Jihova se vwo se avwanre evwata dede nẹ avwanre gbare - e ?
Jihova vwo ghovwo imwemwu rẹ ihwo ri vwo esegbuyota kpahen izobo rẹ Jesu Kristi na .
O rhiabọreyọ ihwo re vwomakpahotọ kẹ kerẹ idibo rọyen .
Jihova se Inenikristi ra jẹreyọ na , emọ rọyen re dia evwata ; o de rhe se “ igodẹ efa ” na igbeyan rọyen re dia evwata .
( Jọn 10 : 16 ; Rom 5 : 1 , 2 ; Jems 2 : 21 - 25 ) Ọtiọyena , ọtanhirhe na chọn avwanre uko vwo vwo omamọ oyerinkugbe vẹ Ọsẹ avwanre asaọkiephana , ọ je nẹrhẹ e vwobọ vwẹ orufon rẹ odẹ rọyen .
Ebruphiyọ vọ yen che te avwanre obọ fikirẹ ọtanhirhe na ?
Vwẹ ẹrhovwo rẹ udje na , oyare rivẹ rẹ Jesu yehẹ : “ Jẹn Uvie wẹn rhe . ”
Idjerhe vọ yen ọtanhirhe na vwo churobọ si Uvie rẹ Ọghẹnẹ ?
Ọtanhirhe na yen nẹrhẹ e se koko ihwo 144,000 ri che nene Jesu sun vwẹ odjuvwu kerẹ ivie vẹ irherẹn .
( Ẹvwọ . 5 : 9 , 10 ; 14 : 1 ) Jesu vẹ ihwo nana cha hwarhiẹ erere rẹ ọtanhirhe na bru ihworakpọ rhe vwẹ ẹgbukpe uriorin na .
E che ru akpọ na phiyọ iparadaisi , ihworakpọ re fuevun eje ke cha dia gbagba . Ẹbẹre rẹ orua rẹ Ọghẹnẹ rọhẹ otọrakpọ na vẹ ọ rọhẹ odjuvwu ke cha rhe dia ọvo . ( Ẹvwọ .
5 : 13 ; 20 : 6 ) Jesu cha guọghọ uyovwin rẹ ọrọdekọ na , o mi ji si ẹvwọsuọ rẹ Eshu no kare kare . ​ — Jẹn .
3 : 15 .
( a ) Mavọ yen Jesu vwọ vwẹ ukẹcha kẹ idibo rọyen vwọ mrẹ ọghanrovwẹ rẹ Uvie rẹ Ọghẹnẹ ?
( b ) Mavọ yen avwanre se vwo djephia nẹ a ka ẹbẹre rẹ Uvie na ?
Ọke rẹ Jesu vwọ hẹ akpọ , ọ vwẹ ukẹcha kẹ idibo rọyen vwọ mrẹ ọghanrovwẹ rẹ Uvie rẹ Ọghẹnẹ .
O ghwe vwo bromaphiyame nu , Jesu de ghwoghwo “ ikun esiri rẹ uvie rẹ Ọghẹnẹ ” ro kasan kasan .
( Luk 4 : 43 ) Vwẹ eta re koba rọ tare o ki rhivwin kpo odjuvwu , Jesu da vuẹ idibo rọyen nẹ ayen dia iseri rọyen “ rhiri re te oba rẹ akpọ na . ”
( Iruo 1 : 6 - 8 ) Womarẹ iruo aghwoghwo na , ihwo rehẹ akpọneje che vwo uphẹn ayen vwo yono kpahen ọtanhirhe na , ayen me je dia otọ rẹ usuon rẹ Uvie rẹ Ọghẹnẹ .
Nonẹna , avwanre ka ẹbẹre rẹ Uvie na siẹrẹ a da vwẹ ukẹcha kẹ iniọvo rẹ Kristi vwo ghwoghwo Uvie na vwẹ akpọneje . ​ — Mat .
24 : 14 ; 25 : 40 .
Die yen kẹ avwanre imuẹro nẹ ọhọre rẹ Jihova vwọ kẹ ihworakpọ che rugba ?
Die yen Jesu vwo vwẹ ẹwẹn , ọ vwọ tanẹ , “ Ru ẹguọnọ wẹn ” ?
Jihova yen Ọmemama na .
Ota ro nẹ unu rọyen rhe nu , se shefia - a . ( Aiz .
55 : 11 ) Ọ cha sa vwẹ uphẹn kẹ Eshu nẹ o phi oba phiyọ ọhọre rọyen vwọ kẹ ihworakpọ - ọ .
Nẹ ọtonphiyọ rhe , Ọghẹnẹ guọnọre nẹ akpọ na vọn vẹ emọ rẹ Adam vẹ Ivi re pha gbagba .
( Jẹn . 1 : 28 ) Adam vẹ Ivi rhe vwiẹ tavwen ayen ki ghwu - u , ọhọre rẹ Ọghẹnẹ nẹ emọ rayen vọn otọrakpọ na rhe shefia .
Kọyensorọ , Adam vẹ Ivi vwo ru umwemwu nu , Jihova da je vwẹ uphẹn kẹ ayen nẹ ayen vwiẹ .
Womarẹ ọtanhirhe na , Jihova vwẹ uphẹn kẹ kohwo kohwo ro vwo esegbuyota kpahọn ọ vwọ rhoma dia gbagba , ji vwo arhọ rẹ bẹdẹ .
Jihova vwo ẹguọnọ rẹ ihwo , ọ je guọnọ nẹ ihwo dia kirobo ro vwo vwẹ ẹwẹn jovwo .
Erere vọ yen ọtanhirhe na cha vwọ kẹ ihwo ri ghwuru ?
Kẹ , iduduru rẹ ihwo re riẹn Jihova tavwen ayen ki ghwu - u vwo ?
Ọtanhirhe na yen nẹrhẹ e vwo iphiẹrophiyọ rẹ evrẹnushi .
Ọsẹ avwanre rọhẹ odjuvwu cha rhọvwọn ayen nushi , ọ me je kẹ ayen uphẹn ayen vwo yono kpahọn rere ayen se vwo vwo arhọ rẹ bẹdẹ .
( Iruo 24 : 15 ) Jihova guọnọre nẹ avwanre ghwu - u .
Kerẹ Esiri rẹ arhọ , ọ cha dia Ọsẹ rẹ kohwo kohwo ra cha rhọvwọn nushi .
( Une 36 : 9 ) Kọyensorọ Jesu vwo yono avwanre nẹ a nẹrhovwo nana : “ Ọsẹ rẹ avwanre rọ hẹ obo odjuvwu . ” ( Mat .
6 : 9 ) Jihova kẹ Jesu iruo ọghanghanre rọ vwọ rhọvwọn ihwo ri ghwuru nushi .
( Jọn 6 : 40 , 44 ) Vwẹ Iparadaisi , Jesu che ruiruo nana kidie ọyehẹ “ evrẹnushi na kugbe arhọ na . ” ​ — Jọn 11 : 25 .
Die yen ọhọre rẹ Ọghẹnẹ vwọ kẹ “ urogho rẹ ihwo buebu ” na ?
Ọ diẹ imihwo yen che rhiẹromrẹ ẹserọphẹ rẹ Jihova na - a , kidie Jesu tare nẹ , “ Kohwo kohwo ro ru ọhọre rẹ Ọghẹnẹ ọye oniọvo mẹ rẹ ọshare kugbe ọ rẹ aye , kugbe oni mẹ . ”
( Mak 3 : 35 ) Ọghẹnẹ guọnọre nẹ “ urogho rẹ ihwo buebu ” ri nẹ ẹgborho vẹ ejajẹ eje rhe , dia idibo rọyen .
Ihwo ri vwo esegbuyota kpahen izobo rẹ Kristi na , ri ji ru ọhọre rẹ Ọghẹnẹ se kuomakugbe ihwo ri kuvwie nẹ , “ Esivwo kẹ Ọghẹnẹ rẹ avwanre ro tidia phihọ enu rẹ ekete na , ji kugbe Omogodẹ na ! ” ​ — Ẹvwọ .
7 : 9 , 10 .
Idjerhe vọ yen ẹrhovwo rẹ udje na vwọ dje ọhọre rẹ Jihova phia vwọ kẹ ihworakpọ ?
A mrẹ ọhọre rẹ Jihova vwọ kẹ ihworakpọ vwẹ oyare sansan rehẹ ẹrhovwo rẹ Jesu na .
E jẹ avwanre davwẹngba eje vwo ru odẹ rẹ Jihova fon . ( Aiz .
8 : 13 ) Otọ rẹ odẹ rẹ Jesu komobọ yehẹ “ Jihova Yen Usivwin , ” usivwin avwanre womarẹ ọtanhirhe na vwẹ urinrin vẹ ọghọ vwọ kẹ odẹ rẹ Jihova .
Uvie rẹ Ọghẹnẹ cha nẹrhẹ ebruphiyọ rẹ ọtanhirhe na te ihworakpọ ri nyẹme obọ .
Aphro herọ - ọ , ẹrhovwo rẹ udje na kẹ avwanre imuẹro nẹ o vwo obo re sa dobọ rẹ ọhọre rẹ Ọghẹnẹ ji - i . ​ — Une 135 : 6 ; Aiz .
46 : 9 , 10 .
Die yen omaebrophiyame avwanre djephia ?
Omaẹvwọkpahotọ avwanre kẹ Jihova vẹ omaebrophiyame , ọyen idjerhe ọghanghanre ọvo re vwo dje ọdavwaro phia kpahen ọtanhirhe na .
Omaebrophiyame ọyen odjephia nẹ avwanre “ hẹ obọ rẹ Ọrovwohwo . ”
( Rom 14 : 8 ) Ọyen idjerhe ra vwọ yare Ọghẹnẹ nẹ ọ kẹ avwanre omamọ ẹwẹn obrorhiẹn .
( 1 Pita 3 : 21 ) Jihova kpahanphiyọ oyare yena womarẹ ọbara rẹ Kristi ro vwo ru avwanre fon .
Avwanre vwo imuẹro kokoroko nẹ o che ru obo ro veri eje . ​ — Rom 8 : 32 .
Idjerhe vọ yen e se vwo dje ọdavwaro phia kpahen ọtanhirhe na ?
( Ni ẹkoreta 13 , 14 )
Diesorọ a vwọ vuẹ avwanre nẹ e vwo ẹguọnọ rẹ irivẹ avwanre ?
Ọrhọ yen idjerhe ọfa re vwo dje ọdavwaro phia kpahen ọtanhirhe na ?
Ọ vwọ dianẹ ẹguọnọ yen mu Jihova vwo ru kemu kemu na , ọ je guọnọ nẹ idibo rọyen dje ẹguọnọ phia ọkieje .
( 1 Jọn 4 : 8 - 11 ) E che djephia nẹ a guọnọ dia “ emọ rẹ ọsẹ [ avwanre ] rọ hẹ obo odjuvwu ” siẹrẹ e de vwo ẹguọnọ kpahen irivẹ avwanre . ( Mat .
5 : 43 - 48 ) Urhi re vwo vwo ẹguọnọ rẹ ọrivẹ na yen vwọ kpahen urhi re vwo vwo ẹguọnọ rẹ Jihova .
( Mat . 22 : 37 - 40 ) Iruo aghwoghwo rẹ Uviẹ na , ọyen idjerhe ọghanghanre ọvo re vwo dje ẹguọnọ kẹ irivẹ avwanre .
Avwanre che dje urinrin rẹ Ọghẹnẹ phia siẹrẹ e de dje ẹguọnọ kẹ ihwo efa .
Vwọrẹ uyota , ẹguọnọ rẹ avwanre vwo kpahen Ọghẹnẹ cha “ gba ” siẹrẹ e de vwo ẹguọnọ rẹ irivẹ avwanre , ma rho kẹ iniọvo na . ​ — 1 Jọn 4 : 12 , 20 .
( a ) Ebruphiyọ vọ yen Jihova vwọ kẹ avwanre nonẹna ?
( b ) Ebruphiyọ vọ yen hẹrhẹ avwanre vwẹ ọke rọ cha obaro na ?
A sa mrẹ evwoghovwo rẹ imwemwu avwanre siẹrẹ e de vwo esegbuyota kpahen ọtanhirhe na .
Baibol na kẹ avwanre imuẹro nẹ e che ‘ phoro ’ imwemwu avwanre no riẹriẹriẹ .
( Se Iruo Rẹ Iyinkọn Na 3 : 19 - 21 . )
Kirobo re yonori jovwo , Jihova womarẹ ọtanhirhe na vwọ dẹ ihwo ra jẹreyọ na , kerẹ emọ rọyen .
( Rom 8 : 15 - 17 ) Vwọ kẹ “ igodẹ efa ” na , kọ ghwa họhọ nẹ Jihova yọnrọn ọbe ra vwọ dẹ ọmọ , re si odẹ avwanre phiyọ .
Avwanre da rhe dia gbagba je wan ọdavwini rọ koba na nu , Jihova kọ cha ghwobọphiyọ ọbe na ro djerephia nẹ ọ dẹ avwanre reyọ kerẹ emọ rọyen rehẹ otọrakpọ na . ( Rom 8 : 20 , 21 ; Ẹvwọ .
20 : 7 - 9 ) Ẹguọnọ rẹ Jihova vwo kpahen emọ rọyen che se vwoba - a .
Ebruphiyọ rẹ ọtanhirhe na cha dia bẹdẹ .
( Hib . 9 : 12 ) Ọghanrovwẹ rẹ okẹ nana che se shekpotọ - ọ .
O vwo ohwo vuọvo rọ sa reyọ mie avwanre - e .
Erọnvwọn vọ yen ọtanhirhe na si avwanre nu ?
Idẹbono cha sa dobọ rẹ ihwo ri kurhẹriẹ ji ayen vwo jẹ ẹbẹre ọvo rẹ orua rẹ Jihova ẹdia - a .
Jesu ghwuru “ ẹsiẹvo goi . ”
Ọtiọyena , a tan avwanre hirhe bẹdẹ bẹdẹ nure .
( Hib . 9 : 24 - 26 ) O si uku rẹ ughwu rẹ avwanre re mie Adam no kare kare .
Izobo rẹ Kristi na ji si avwanre nẹ otọ rẹ ọviẹn kẹ akpọ rẹ Eshu nana , avwanre rha djoshọ rẹ ughwu - u . ​ — Hib .
2 : 14 , 15 .
Die yen ẹguọnọ rẹ Jihova mudiaphiyọ kẹ wẹ ?
Ive rẹ Ọghẹnẹ shefia bẹdẹ - ẹ .
Kirobo rẹ irhi ri suẹn emama na shefia na - a , Jihova ji che se ku avwanre phiyotọ - ọ .
O wene - e . ( Mal .
3 : 6 ) Jihova kẹ avwanre erọnvwọn efa vwọ vrẹ arhọ .
Ọ kẹ avwanre ẹguọnọ rọyen .
“ Avwanre ke riẹn ji segbuyota oghẹre rẹ ẹguọnọ rẹ Ọghẹnẹ vwọ kẹ avwanre .
Ọghẹnẹ hẹ ẹguọnọ . ”
( 1 Jọn 4 : 16 ) Akpọ na eje cha dia iparadaisi rọ vọnre vẹ omavwerhovwẹn , ihwo eje ke cha vwẹrokere ẹguọnọ rẹ Ọghẹnẹ .
E jẹ avwanre eje kwunu kugbe emekashe rẹ Ọghẹnẹ vwọ tanẹ , “ Ebruba kugbe urinrin kugbe aghwanre kugbe ẹkpẹvwẹ kugbe ọghọ kugbe ogangan kugbe ọrho dia kẹ Ọghẹnẹ rẹ avwanre bẹdẹ bẹdẹ !
Isẹ . ” ​ — Ẹvwọ .
7 : 12 .
Ekobaro re se George Rollston vẹ Arthur Willis ku ame phiyọ imoto rayen . ​ — Northern Territory , vwẹ 1933
IRUERU AVWANRE VWẸ ỌKE OBUKO
VWẸ March 26 , 1937 , oma ghwọrọ eshare ivẹ re djẹ imoto awanre rayen vwo kpo Sydney , obẹ Australia .
Rhavwen ọke ayen vwo vrẹn nẹ orere na omarẹ ẹgbukpe ọvo rọ wanre , ayen djẹ iroko 19,300 kpo asan ri sherabọ vwẹ ubrakpọ rẹ Australia .
Enana dia ihwo re de guọnọ riẹn oborẹ asan na hepha - a .
Arthur Willis vẹ Bill Newlands hẹ usun rẹ ekobaro ri vwo oruru , ri muegbe ayen vwọ hwarhiẹ iyẹnrẹn esiri rẹ Uvie na ro asan ri sherabọ vwẹ Australia .
Tavwen a ke mrẹ ukpe rẹ 1930 , Emọ - uyono rẹ Baibol na * rehẹ Australia ghwoghwo ota na vwevunrẹ irere ride buebun re kẹrẹ ame .
Asan rẹ ayen ji ghwoghwo ota te - e , rho vrẹ Nigeria na ako esan .
Ẹkẹvuọvo , iniọvo na riẹnre nẹ idibo rẹ Jesu che se oseri “ te oba rẹ akpọ na , ” ji te asan ri sherabọ vwẹ Australia .
( Iruo 1 : 8 ) Mavọ yen ayen se vwo ruiruo rode nana ?
Vẹ esegbuyota kokoroko nẹ Jihova che ku ebruphiyọ ku ẹgbaẹdavwọn rayen , ayen de muegbe ayen vwo ru asan rẹ ẹgba rayen teri .
Vwẹ 1929 , ikoko rehẹ Queensland vẹ Western Australia da nabọ muegbe rẹ imoto ride sansan rere ayen se vwo ghwoghwo ota vwẹ ibrotọ na .
Ekobaro ri vwo ẹgba yen djẹ imoto na rere ayen sa vwọ rhuẹrẹ siẹrẹ ọ de miovwin kidiẹ asan na pha chohri chohri .
Ekobaro nana te asan buebun rẹ iyẹnrẹn esiri na ji te dẹvo - o .
Ekobaro re sa dẹ imoto - o , ke vwẹ idjighere vwo kpo asan tiọyena .
Kerẹ udje , vwẹ 1932 , Bennett Brickell rọhẹ ẹgbukpe 23 djẹ idjighere rọyen nẹ Rockhampton , vwẹ Queensland , kpo asan ri sherabọ rẹ ubrotọ na ; o ruiruo aghwoghwo na oboyin vwẹ emeranvwe iyorin .
Ọ ghwa itiani , iwun , emu vẹ ẹbe buebun nene oma .
Itaya rẹ idjighere na da tobọ fi , udu bro - o , o vwo imuẹro nẹ Jihova cha sẹro rọyen .
Vwẹ oyan rọ koba rọyen , o ghoriẹ idjighere na omarẹ iroko ri te 320 , wan asan rẹ urhuru rẹ ame de hwe ihwo ghwu jovwo re .
Vwẹ ẹgbukpe 30 efa , Oniọvo Brickell vwẹ idjighere , imotosaikoro , vẹ imoto vwo kpo asan ri sherabọ vwẹ Australia , asan ri sheri te iroko uriorin buebun .
Ọyen ton iruo aghwoghwo na phiyọ vwẹ asan rẹ ihwo rẹ Aborigine dia , ọ je vwẹ ikoko kpokpọ vwo mu , ọ da rhe dia ohwo re muọghọ kẹ ra nabọ riẹn vwẹ ekogho yena eje .
Ihwo rehẹ Australia ghwe bu - un , ma rho kẹ ẹbẹre ri sherabọ na .
Ọtiọyena , idibo rẹ Jihova choma ayen vwo ghwoghwo ota kẹ ihwo rehẹ asan ri sherabọ vwẹ ẹkuotọ nana .
Stuart Keltie vẹ William Torrington , eyen ekobaro ri dje oruru ọgangan tiọna phia .
Vwẹ 1933 , ayen shariẹ Simpson Desert , rọ dia aton rẹ ekpẹn rọyen bunrun mamọ , vwo kpo Alice Springs re ghwoghwo ota .
Ọke rẹ imoto rayen vwo miovwin , ayen da yan jovwo , ẹkẹvuọvo Oniọvo Keltie , ro vwo owọ rẹ urhe , je vwẹ ekẹtẹkẹtẹ vwo ruiruo aghwoghwo na kpobarophiyọ !
Ekobaro na mrẹ erere vwẹ iruo aghwoghwo na ọke rẹ ayen vwọ mrẹ Charles Bernhardt rọ dia ohwo rọ vwẹrote ihotẹ vwẹ William Creek , asan rẹ itreni de mu ihwo .
Ọshare nana rhiabọreyọ uyota na , ọ da shẹ ihotẹ rọyen , ọ da rhe dia ọkobaro vuọvo rọ hẹro vwẹ ẹgbukpe 15 ro vwo ghwoghwo vwẹ asan re pha yaya ri ji me sherabọ vwẹ Australia .
Arthur Willis muegbe ro che vwo kpo ota eghwoghwo vwẹ asan ri sherabọ vwẹ Australia . ​ — Perth , Western Australia , vwẹ 1936
Ekobaro ẹsosuọ na ghene guọnọ uduefiogbere vẹ oruru ayen se vwo phi egbabọse rayen eje kparobọ .
Ọke rẹ ayen vwo ghwoghwo vwẹ asan ri sherabọ vwẹ Australia , Arthur Willis vẹ Bill Newlands , re djunute vwẹ ọtonphiyọ na , ghwọrọ udughwrẹn ivẹ soso ayen ki se te asan ro sheri te iroko 32 kidie osio ọgangan nẹrhẹ aton na hirhe phiyọ egbọdọ .
Ọkiọvo , oma ghwọrọ ayen mamọ , ọdja je dja ayen , rẹ ayen vwọ yan wan iyara re vọnre vẹ ikuta kugbe asan rẹ irhie kpọ nu ; o ji vwo ọke rẹ ayen vwo gere imoto rayen wan ubu .
Imoto rayen miovwẹn ọke buebun , ọtiọyena kẹ ayen vwẹ owọ yan yẹrẹ djẹ idjighere kpo orere rọ kẹrẹ asan na ra hẹrhẹ ọke ra vwọ rhuẹrẹ imoto na , ọnana sa reyọ idughwrẹn evo .
Ayen tẹnrovi iruo aghwoghwo na dede nẹ ayen rhiẹromrẹ egbabọse nana eje .
Arthur Willis vwọ ta eta rehẹ imagazini re se The Golden Age , ọ da ta : “ O vwo idjerhe ro miovwin nọ yẹrẹ ro sheri nọ vwọ kẹ Iseri rẹ Jihova - a . ”
Charles Harris rọ dia ọkobaro ọke grongron re , tare nẹ ebẹnbẹn ro rhiẹromrẹ vẹ ẹdia rẹ ọruvwohwo rọ hepha vwẹ asan ri sherabọ na siro kẹrẹ Jihova .
Ọ da je ta : “ Ofori nẹ ohwo krun eghwa buebun nyẹ oma - a .
Jesu de se muegbe ro vwo sherhẹn otafe , o ji fo nẹ e ru ọtiọyen vẹ omavwerhovwẹn siẹrẹ iruo na da guọnọ . ”
Ọtiọyen ekobaro buebun ruru .
Womarẹ ẹgbaẹdavwọn rayen ọyen iyẹnrẹn esiri na vwọ ro kasan kasan vwẹ ubrakpọ yena , ayen vwọ vwẹ ukẹcha kẹ ihwo buebun vwo rhiabọreyọ Uvie rẹ Ọghẹnẹ .
Emọ - uyono rẹ Baibol na wene odẹ rayen kpo Iseri rẹ Jihova vwẹ 1931 . ​ — Aiz .
43 : 10 .
3 Ikuegbe rẹ Akpeyeren ​ — Me Mrẹ Ebruphiyọ Kidie Me Yan Nene Evwaghwanre
8 Muọghọ kẹ Ohwo ro Fo Ọghọ
Ofori nẹ Inenikristi vwẹ ẹro abavo vwo ni ọghọemuo .
Ono yen fo ọghọ ?
Diesorọ ?
Uyovwinrota nana cha kpahenphiyọ enọ nana , o ji che djekpahen erere rọ herọ siẹrẹ e de muọghọ kẹ ohwo ro fo ọghọ .
13 Vwo Esegbuyota — Brorhiẹn rẹ Aghwanre !
Kirobo rẹ Baibol na tare , ofori nẹ a dia ihwo ri se brorhiẹn .
Ẹkẹvuọvo , diesorọ o vwo fo nẹ avwanre brorhiẹn rẹ aghwanre ?
Die yen cha chọn avwanre uko vwo ru ọtiọyen ?
E se wene orhiẹn rẹ avwanre bruru jovwo ?
Uyovwinrota nana cha kpahenphiyọ enọ nana .
18 Ga Jihova vẹ Ubiudu Ọsoso !
23 Wọ Cha Kerhọ rẹ Erọnvwọn re Si Phiyotọ Na ?
Fikirẹ jẹgba , avwanre eje ruẹchọ .
Ẹkẹvuọvo , ọnana ko mudiaphiyọ nẹ avwanre rhe che se ru obo ri je Jihova - a ?
Vwẹ iyovwinreta ivẹ nana , avwanre cha fuẹrẹn akpeyeren rẹ ivie rẹ Juda ẹne kugbe echobọ rayen , evo ru umwemwu re ganre mamọ .
Dedena , Jihova ni ivie na kerẹ ihwo ri vwo ubiudu ọsoso kpahọn .
Ọghẹnẹ ji che ni avwanre kerẹ ihwo ri vwo ubiudu ọsoso dede nẹ avwanre se ruẹchọ ?
28 Dia Ugbeyan Ọke rẹ Oyerinkugbe na da hẹ Ẹdia rẹ Imuoshọ
32 Odẹ rẹ Baibol Vwẹ Oma rẹ Ochẹ rẹ Awanre
IKUEGBE RẸ AKPEYEREN
William Samuelson yen gbikun na
URHIỌKE rẹ ẹdẹ ọvo vwẹ Brookings , South Dakota , U.S.A . , odju rẹ ekpahen ko djuẹ .
Ọ da nẹrhẹ me karophiyọ nẹ ekpahen ọgangan cha ro asan eje kẹrẹkpẹ .
O se gbewunu nẹ vwẹ urhiọke yena , avwanre ihwo ẹne phariẹ vẹ ekpahen vwẹ asan ra da sẹro rẹ emu rẹ eranvwe .
Avwanre mudia obaro rẹ oze re kuẹ ame rẹ eranvwe na da phiyọ , ame odjidjiro hẹ oze na !
Ji mi gbikun rẹ oma mẹ rere wo se vwo vwo ẹruọ rẹ obo re phia .
Ọsẹ mẹ vẹ oniọvo rọyen , Alfred
E vwiẹ vwẹ vwẹ March 7 , 1936 , mẹvwẹ yen ubrevwiẹ uvwre rẹ avwanre emọ ẹne .
Avwanre dia aghwa otete ọvo vwẹ South Dakota .
Iruo rẹ aghwa pha ghanghanre kẹ orua avwanre , ẹkẹvuọvo , ọ diẹ ọyen yen ma ghanre kẹ avwanre - e .
Ọsẹ vẹ oni mẹ bromaphiyame kerẹ Iseri rẹ Jihova vwẹ 1934 .
Ayen vwomakpahotọ kẹ Jihova , ọtiọyena , eruo rẹ ọhọre rẹ Ọghẹnẹ yen emu rẹsosuọ vwẹ akpeyeren rayen .
Ọsẹ mẹ , Clarence vẹ oniọvo rọyen , Alfred gare kerẹ odibo rukoko ( ra rhe riẹn phiyọ ọrọvwẹrote iruo rẹ ekpako na ) vwẹ ọke sansan vwevunrẹ ukoko avwanre rọhẹ Conde , South Dakota .
Orua avwanre kpo uyono ọkieje ji ghwoghwo iphiẹrophiyọ rọhẹ obaro na kẹ ihwo nẹ uwevwin kpo uwevwin .
Omamọ udje rẹ ọsẹ vẹ oni mẹ kugbe uyono rayen , djobọte avwanre emọ na vwẹ idjerhe rẹ erhuvwu .
Me vẹ oniọvo mẹ Dorothy da rhe dia ighwoghwota ọke rẹ avwanre vwọ hẹ ẹgbukpe esan .
Vwẹ 1943 , mi de si odẹ phiyotọ vwẹ Isikuru rẹ Iruo Ruvie Na , ra tonphiyọ obọ ọke yena .
Me vwọ hẹ iruo ọkobaro vwẹ 1952
Eghwẹkoko vẹ isikoko pha ghanghanre kẹ avwanre mamọ .
Oniọvo Grant Suiter yen ọtota re ji rhe vwẹ ọghwẹkoko re ruru vwẹ Sioux Falls , South Dakota vwẹ 1949 .
Me je sa karophiyọ ota rọyen , “ Ọ Kẹre Vrẹ Obo Wo Rorori ! ”
Ọ kanrunumuo nẹ ofori Inenikristi ri bromaphiyame nure vwọ reyọ akpeyeren rayen vwo ruiruo rẹ aghwoghwo rẹ Uvie na vọnvọn .
Ọnana da nẹrhẹ mi brorhiẹn me vwọ vwomakpahotọ kẹ Jihova .
Vwẹ osikoko rọ vwọ kpahọn vwẹ Brookings , me da mrẹ oma mẹ vwẹ asan ra da sẹro rẹ emu re djunute vwẹ obenu yen , me hẹrhẹ ọke mi che vwo bromaphiyame .
Oze re ku ame phiyọ na yen “ asan ” re de bru avwanre ihwo ẹne phiyame vwẹ November 12 , 1949 .
Iruo rẹ ọkobaro da rhe dia obo re me vwọtua .
Me tonrọ phiyọ vwẹ January 1 , 1952 , ọke me vwọ hẹ ẹgbukpe 15 .
Baibol na tare nẹ , “ Ohwo rọ yan nene evwaghwanre ko vwo aghwanre , ” mi vwo evwaghwanre buebun vwẹ orua mẹ ri bicha orhiẹn mẹ na .
( Isẹ 13 : 20 ) Oniọvo ọsẹ mẹ re se Julius , rọhẹ ẹgbukpe 60 , da rhe dia ọrivẹ mẹ vwẹ iruo rẹ ọkobaro na .
Dede nẹ o vien vwe shesheri , avwanre riavwerhen rẹ iruo aghwoghwo na kugbe .
Mi yono erọnvwọn buebun mie .
O kriri - i , Dorothy da je rhe dia ọkobaro .
Nẹ ọkiemọ rhe , ọyen ọsẹ vẹ oni mẹ vwo durhie iniruo okinriariẹ vẹ eya rayen nẹ ayen rhe dia uwevwin avwanre .
Jesse vẹ Lynn Cantwell , chọn vwẹ uko mamọ .
Uchebro rayen je chọn vwẹ uko vwo brorhiẹn me vwọ dia ọkobaro .
Ẹguọnọ rẹ ayen vwo kpahen ovwẹ nẹrhẹ mi vwo ẹwẹn mi vwo ruiruo rẹ ẹga na kpobarophiyọ .
Siẹrẹ ayen da ga vwẹ ikoko re kẹrẹ avwanre , ọkiọvo ayen se vwe ba oma vwẹ iruo aghwoghwo na .
Ọnana kẹ vwẹ omavwerhovwẹn vẹ ọbọngan dẹn !
Bud Miller vẹ aye rọyen , Joan keyen rhe kiẹn avwanre ọke rẹ oniọvo Cantwell vwo no nu .
Ọke yena me hẹ ẹgbukpe 18 , mi ji hirharoku ọdavwini me vwọ dia isodje .
Ihwo ri suẹn ubrakpọ me dia guọnọ phi vwe phiyọ ẹdia rẹ mi rorori nẹ o shephiyọ kẹ odibo rẹ Jesu - u .
Jẹ me guọnọ ghwoghwo iyẹnrẹn esiri rẹ Uvie na .
( Jọn 15 : 19 ) Me da vuẹ ayen nẹ ayen si vwe nẹ ihwo ri che vwobọ vwẹ ofovwin .
Ọ vwerhen ovwẹ oma nẹ Oniọvo Miller nene uvwe kpo echidiotọ na .
Oniọvo nana , ohwo vẹ uduefiogbere mamọ , oshọ muo - o .
Udu mẹ da rhe gan !
Vwẹ 1954 , ihwo ri suẹn ubrakpọ mẹ na da rhọnvwe kẹ vwẹ , ayen de si vwe nẹ ihwo ri che vwobọ vwẹ ofovwin .
Ọnana de rhie uphẹn rẹ ẹga ọfa phiyọ kẹ vwẹ .
Ọke mi ghwe vwo kpo Bẹtẹl obọ , mi mudia kẹrẹ imoto ra vwọ wiowian vwẹ aghwa
Uvwre rẹ ọke nana , e de durhie uvwe kpo Bẹtẹl , vwẹ asan ra riẹn phiyọ Watchtower Farm ọke yena , rọhẹ Staten Island , obẹ New York .
Me ga vwẹ etiyin omarẹ ẹgbukpe erha .
Ọnana kẹ vwẹ aghọghọ rode kidie me mrẹ iniọvo buebun ri vwo aghwanre , mi ji nene ayen wian kugbe .
Me vẹ Oniọvo Franz vwẹ uwevwin rẹ iredio re se WBBR
Uwevwin rẹ iredio re se WBBR jehẹ evunrẹ Watchtower Farm rọhẹ Staten Island na .
Iseri rẹ Jihova yen vwẹrote uwevwin rẹ iredio nana vwo nẹ 1924 re te 1957 .
Iniọvo 15 fiẹ 20 re ga vwẹ Bẹtẹl yen wian vwẹ Watchtower Farm na .
Buebun rẹ avwanre , ighene ri ghwe vwo aghwanre - e .
Ẹkẹvuọvo , oniọvo rọ kpakore re se Eldon Woodworth , rọ je dia ọvo usun rẹ ihwo ra jẹreyọ na , nene avwanre wian .
Oniọvo nana ghini vwo aghwanre dẹn .
Ọdavwẹ ro djephia kerẹ ọsẹ chọn avwanre uko vwo mudia gan vwevunrẹ ukoko na .
Siẹrẹ jẹgba rẹ iniọvo evo da guọnọ dia ekprowọ kẹ avwanre , Oniọvo Woodworth me ta : “ Jihova ru emu igbunu dede nẹ ihwo ro vwo ruiruo na gbare - e . ”
Harry Peterson vwo oruru ọgangan kpahen iruo aghwoghwo na
Avwanre ji nene Oniọvo Frederick W .
Franz wian kugbe .
Aghwanre vẹ erianriẹn rẹ Baibol na ro vwori djobọte avwanre vwọrẹ erhuvwu , o ji dje ọdavwẹ phia kẹ avwanre ohwo ọvuọvo .
Oniọvo Harry Peterson yen chere emu kẹ avwanre ; odẹ rẹ ọsẹ rọyen na phẹrese nẹ oderhi rọyen rọ dia Papargyropoulos .
Oniọvo nana jẹ ọvo usun rẹ e ra jẹreyọ na , o ji vwo oruru ọgangan vwọ kẹ iruo aghwoghwo na .
Oniọvo Peterson nabọ ruiruo ra vwọ kẹ vwẹ Bẹtẹl na , ẹkẹvuọvo , ọ je vwẹ iruo aghwoghwo na vwọ heha - a .
O phiẹ imagazini ujorin buebun phiyọ ada kemeranvwe kemeranvwe .
Ọ je nabọ riẹn Baibol na , ọ nẹrhẹ ọ sa kpahenphiyọ enọ avwanre buebun .
Vwevunrẹ aghwa na , avwanre ru emamọ vẹ ifọn phiyọ iko .
Kukpe kukpe , omarẹ ekpẹrẹ 45,000 rẹ emamọ vẹ ifọn yen e ruẹ phiyọ iko vwọ kẹ orua rẹ Bẹtẹl na .
Mi nene oniọvo Etta Huth wian vwẹ ẹdia nana , ọyen oniọvo aye ro ghini vwo aghwanre .
Ọyen yen vwẹrote obo re vwo muegbe rẹ emamọ vẹ ifọn na .
Iniọvo eya efa ji nẹ otafe cha ayen vwọ vwẹ ukẹcha phia vwẹ iruo nana , oniọvo Etta yen je vwẹrote iruo rayen .
Dede nẹ oniọvo Etta hẹ ẹdia tiọyen , o ji muọghọ kẹ iniọvo eshare re vwẹrote iruo re ruẹ vwẹ aghwa na .
Oniọvo nana omamọ udje rẹ omaevwokpotọ kẹ ọrhuẹrẹphiyotọ rẹ ukoko .
Me vẹ Angela kugbe Etta Huth
Angela Romano ọvo usun rẹ iniọvo eya ri nẹ otafe cha vwọ kẹ owian vwẹ ẹbẹre nana .
Etta yen vwẹ ukẹcha kẹ oniọvo nana vwọ mrẹ uyota na vughe .
Ọke me vwọ hẹ Bẹtẹl na , me da mrẹ oniọvo aye ọfa ro ji vwo aghwanre mamọ , omarẹ ẹgbukpe 58 yen me vẹ ọyen ga kugbe re .
Me vẹ Angie rọvwọnre vwẹ April 1958 , avwanre je riavwerhen rẹ uphẹn rẹ ẹga buebun kugbe re .
Vwẹ ikpe nana eje , evun - ẹfuọn rẹ Angie vwọ kẹ Jihova nẹrhẹ orọnvwe avwanre ganphiyọ .
Me vwẹroso evun - ẹfuọn rọyen kare kare otoro ebẹnbẹn avwanre hirharoku - u .
A vwọ shẹ WBBR vwẹ Staten Island ukpe rẹ 1957 nu , me da ga vwẹ Bẹtẹl rọhẹ Brooklyn ọmọke krẹn .
Me vwọ rọvwọn nu , mi de vrẹn nẹ Bẹtẹl , avwanre da ga kerẹ ekobaro vwẹ Staten Island omarẹ ẹgbukpe erha .
Me tobọ ji nene ihwo kpokpọ re dẹ uwevwin rẹ iredio na wian , ayen wene odẹ na kpo WPOW .
Me vẹ aye mẹ yeren akpeyeren ọlọlọhọ rere avwanre se vwo kpo kasan kasan a da guọnọ avwanre .
Vwẹ ọtonphiyọ rẹ 1961 , avwanre de rhiabọreyọ iruo rẹ ọkobaro oghẹresan vwẹ Falls City , Nebraska .
O rhe kri - i , e de durhie avwanre kpo South Lansing , New York vwọ kẹ Isikuru rẹ Ekpako vẹ Idibo Rowian , rọ dia isikuru re ruẹ emeranvwe ọvo ọke yena .
Avwanre riavwerhen rẹ isikuru yena , avwanre ji roro nẹ avwanre che rhivwin kpo Nebraska ra vwẹ uyono na ruiruo oboyin .
O gbe avwanre unu mamọ a vwọ kẹ avwanre owian kpokpọ kerẹ imishọnare vwẹ Cambodia !
Ọnana asan ro vwo erhuvwu mamọ vwẹ Southeast Asia , ọ nẹrhẹ avwanre mrẹ erọnvwọn sansan , nyo omamọ rẹ edo , ji se omamọ rẹ ọnrhe re fẹnẹ oborẹ avwanre riẹnre jovwo .
Avwanre vwo oruru rẹ iruo aghwoghwo na vwẹ oboyin .
Ẹkẹvuọvo , oseghe rẹ usuon da rhe tonphiyọ , ọ da nẹrhẹ avwanre kua kpo South Vietnam .
Uvwre rẹ ẹgbukpe ivẹ , me da muọga mamọ , a da vuẹ avwanre nẹ avwanre rhivwin kpo .
Ọ reyọ ọke evo oma mẹ ke rhe gan , jẹ oma mẹ ghwa vwọ gan nu , avwanre da rhoma ton iruo rẹ ẹga ọkieje na phiyọ .
Me vẹ Angela vwẹ ukpe rẹ 1975 , ọke ra cha vwọ riẹnmie avwanre vwẹ itẹlivishọni
Vwẹ March 1965 , avwanre de vwo uphẹn re vwo kin ikoko .
Me gare kerẹ oniruo okinriariẹ vẹ ọ rẹ ubrotọ ẹgbukpe 33 , ọtiọyen ji te iruo rẹ ọrhuẹrẹphiyotọ rẹ eghwẹkoko .
Ọghwẹkoko kẹ vwẹ omavwerhovwẹn ọkieje , ọtiọyena iruo rẹ ọrhuẹrẹphiyotọ rayen rha bẹn kẹ vwẹ - ẹ .
Vwẹ ikpe evo , avwanre hẹ New York City , e ji ru eghwẹkoko evo vwẹ Yankee Stadium .
Kirobo rọ hepha kẹ iniọvo buebun rehẹ ẹga ọkieje , iruo re vọnre vẹ omavwerhovwẹn kugbe egbabọse hẹrhẹ ovwẹ vẹ aye mẹ .
Kerẹ udje , vwẹ 1995 , a kẹ vwẹ uphẹn me vwọ dia oyono vwẹ Isikuru rẹ Uyono rẹ Ewiowian .
Ẹgbukpe erha vwọ wan nu , e de durhie avwanre kpo Bẹtẹl .
Ọnana emu rẹ aghọghọ dẹn me vwọ rhoma rhivwin kpo asan me da ton iruo rẹ ẹga ọkieje mẹ phiyọ omarẹ ikpe re vrẹ 40 re wanre .
Uvwre rẹ ọke ọvo , me wian vwẹ Akon Iruo Rọvwẹrote Iruo rẹ Ẹga , me je dia oyono vwẹ isikuru rẹ ukoko na buebun .
Vwẹ 2007 , Ẹko Rọvwẹrote na de phi isikuru re ruẹ vwẹ Bẹtẹl na phiyọ otọ rẹ Akon Iruo Rọvwẹrote Isikuru rẹ Ukoko Na , mi de vwo uphẹn me vwọ dia oniruo rọyen vwẹ ikpe evo .
Omarẹ ikpe evo rhire na , avwanre mrẹ ewene sansan vwẹ isikuru rẹ ukoko na .
A ton Isikuru rẹ Ekpako Ukoko phiyọ vwẹ 2008 .
Ẹgbukpe ivẹ vwọ wan nu , ekpako re vrẹ 12,000 eyen kpo isikuru nana vwẹ Patterson vẹ Bẹtẹl rọhẹ Brooklyn .
Isikuru yena je herọ vwẹ asan sansan vẹ iyono rayen .
Vwẹ 2010 , e de wene odẹ rẹ Isikuru rẹ Uyono rẹ Ewiowian vwo kpo Isikuru ri Baibol Vwọkẹ Iniọvo Eshare Re je Rọvwọ - ọn , a da je vwẹ isikuru kpokpọ ọfa vwo mu re se Isikuru rẹ Baibol Vwọkẹ Eya gbe Eshare re Dia Inenikristi .
Vwo nẹ ukpe rẹ ẹga rẹ 2015 , e de ku isikuru ivẹ nana kugbe vwọ dia Isikuru rẹ Ihwo ri Ghwoghwo Uvie Na .
Iniọvo re rọvwọnre vẹ e re je rọvwọ - ọn yen e durhie kpo isikuru na .
Oma vwerhen iniọvo buebun vwẹ akpọneje ayen vwo nyo nẹ e che ru isikuru nana vwẹ ẹkuotọ buebun .
Ọ vwerhoma a vwọ mrẹ nẹ uyono rẹ ukoko na hẹrẹphiyọ ọkieje , ọ je kẹ vwẹ aghọghọ me da mrẹ iniọvo buebun re vwomakpahotọ kẹ uyono nana .
Mi vwo roro kpuko , vwo nẹ ọke mi ki bromaphiyame vwẹ oze re ku ame rẹ eranvwe da phiyọ re te nonẹna , me kpẹvwẹ Jihova vwọ kẹ igbeyan ri vwo aghwanre re chọn vwẹ uko vwẹ idjerhe rẹ uyota na .
Ayen eje dia ihwo rẹ edje mẹ - ẹ , buebun ji nẹ asan sansan rhe .
Dedena , ayen ihwo ri vwo omamọ oyerinkugbe vẹ Ọghẹnẹ .
A mrẹ ẹguọnọ okokodo rẹ ayen vwo kpahen Jihova womarẹ uruemu rayen .
Vwẹ ukoko na , evwaghwanre buebun herọ avwanre se vwo mu ugbeyan .
Mi ru ọtiọyen , ọ da nẹrhẹ me mrẹ ebruphiyọ rode .
Oma vwerhen ovwẹ me da mrẹ iniọvo re rhe isikuru ukoko na , ri nẹ ẹkuotọ sansan rhe
“ Ebruba kugbe ọghọ kugbe urinrin kugbe ẹgba kẹ ohwo ro tidia vwẹ enu rẹ ekete na kugbe Omogodẹ na bẹdẹ bẹdẹ ! ” — ẸVWỌ .
5 : 13 .
UNE : 9 , 108
Diesorọ Jihova vẹ Jesu vwo muwan rẹ ọghọ ?
Ihworakpọ vọ yen fo ọghọ , kẹ diesorọ ?
Erere vọ yen herọ siẹrẹ e de muọghọ kẹ ihwo ri fo ọghọ ?
Diesorọ e se vwo muọghọ kẹ ihwo evo , kẹ die yen e che yono kpahen asaọkiephana ?
RE VWO muọghọ kẹ ohwo mudiaphiyọ re vwo nẹ ohwo na sua vwẹ idjerhe rẹ oghẹresan , a me je vwomakpotọ kẹ .
Aphro herọ - ọ , ohwo re mu oka rẹ ọghọ tiọyen vwọ kẹ ru orọnvwọn rọ nẹrhẹ o muwan rẹ ọghọ na yẹrẹ ọ hẹ ẹdia rode ọvo .
Eriyin na a sa nọ nẹ , Ono yen e muọghọ kẹ , diesorọ o vwo muwan rẹ ọghọ tiọyen ?
2 , 3 . ( a ) Diesorọ Jihova vwo muwan rẹ ọghọ ?
( Ni uhoho rẹsosuọ na . ) ( b ) Vwẹ Ẹvwọphia 5 : 13 , ono yen Omogodẹ na , kẹ diesorọ o vwo fo ohwo re muọghọ kẹ ?
Kirobo rẹ Ẹvwọphia 5 : 13 djere , “ ohwo ro tidia vwẹ enu rẹ ekete na kugbe Omogodẹ na ” ghini muwan rẹ ọghọ .
Uyovwin 4 rẹ ọbe rẹ Ẹvwọphia na vuẹ avwanre orọnvwọn ọvo rọ nẹrhẹ Jihova muwan rẹ ọghọ .
Emekashe rehẹ odjuvwu vwẹ ujiri vwọ kẹ Jihova , “ ohwo . . . rọ rhọre bẹdẹ na . ”
Ayen da ta : “ Wọwẹ hẹ ohwo ro fori , Ọrovwavwanre kugbe Ọghẹnẹ , rọ reyọ urinrin kugbe ọghọ kugbe ogangan , kidie wọwẹ re mama emu ejobi , ọhọre wẹn ayen vwọ herọ kọye a vwọ mama ayen . ” — Ẹvwọ .
4 : 9 - 11 .
Omogodẹ na yehẹ Jesu Kristi , “ Omogegede rẹ Ọghẹnẹ , rọ ghwa imwemwu rẹ akpọ na nu ! ”
( Jọn 1 : 29 ) Baibol na vuẹ avwanre nẹ o kpenu nẹ kovie kovie rọ herọ asaọkiephana yẹrẹ vwẹ ọke rọ wanre .
Baibol na djisẹ rọyen nẹ ọyehẹ “ Ovie ro vwo ivie ejobi kugbe Ọrovwohwo ro vwo ihwo ejobi , ọvuọvo ro je ghwo na rọ dia vwẹ evun rẹ orẹẹmrẹ re yivwẹ siẹ kẹrẹ - ẹ , rẹ akpọ je mrẹ dẹvo - o eyẹ sa mrẹ - ẹ . ” ( 1 Tim .
6 : 14 - 16 ) Vwọrẹ uyota , ovie ọfa vọ yen sa vwomakpahotọ nẹ ọyen ghwu kẹ imwemwu rẹ avwanre ?
E jẹ ọnana mu we vwo kuomakugbe emekashe na vwo ghwoghwo nẹ , “ Omogodẹ re hweri na ọye fori , rọ reyọ ogangan kugbe efe kugbe aghwanre kugbe ẹgba kugbe ọghọ kugbe urinrin kugbe ebruba ! ” — Ẹvwọ .
5 : 12 .
Diesorọ ọghọemuo vwọ kẹ Jihova vẹ Jesu vwọ dia obo re ru ?
Re vwo muọghọ kẹ Jihova vẹ Jesu dia oborẹ avwanre cha jojẹ rọye - en , ọyen obo re ru .
Kidie ọyen cha nẹrhẹ e vwo arhọ rẹ bẹdẹ .
Eta rẹ Jesu rehẹ Jọn 5 : 22 , 23 ghwe djefiotọ : “ Ọsẹ na gu ohwo ọvuọvo - o , ẹkẹvuọvo ọ da vwẹ ẹdjọeguo na vwọ kẹ Ọmọ na , rere ayen ejobi vwo mu ọghọ kẹ Ọmọ na , kirobo rẹ ayen ji mu ọghọ kẹ Ọsẹ na .
Ohwo ro rhe mu ọghọ kẹ Ọmọ na - a yo ji mu ọghọ kẹ Ọsẹ na ro jiro rhe - e . ” — Se Une Rẹ Ejiro 2 : 7 , 11 .
Diesorọ e vwo muọghọ kẹ ihworakpọ ?
A ma ihworakpọ vwẹ “ oma rẹ Ọghẹnẹ ” yẹrẹ uhoho rọyen .
( Jẹn . 1 : 27 ) Ọtiọyena , buebun rẹ ayen dje omamọ uruemu phia vwẹ idjerhe sansan .
Ihworakpọ vwo ẹgba ayen vwo dje ẹguọnọ , uruemu esiri , vẹ erorokẹ phia kẹ ohwohwo .
Ọ vwọ dianẹ a ma ẹwẹn obrorhiẹn phiyọ oma avwanre na , ihworakpọ sa riẹn siẹrẹ ayen de ruẹ obo ri yoma yẹrẹ obo re chọre , ọ da tobọ dianẹ ẹwẹn obrorhiẹn na rha vwẹ ovuẹ ọgbagba vwọphia - a .
( Rom 2 : 14 , 15 ) Ihwo buebun vwo ẹguọnọ rẹ erọnvwọn re pha fuanfon yoyovwin .
Ayen guọnọ nene ihwo yerin vwọrẹ ufuoma .
Te ayen riẹnre yẹrẹ ayen riẹnre - e , ayen dje urinrin rẹ Jihova phia , kọyensorọ ihworakpọ ji vwo fo ọghọ . — Une 8 : 5 .
6 , 7 .
Idjerhe vọ yen ọghọemuo rẹ Iseri rẹ Jihova vwọ fẹnẹ ọ rẹ ihwo buebun ?
A guọnọ ẹro rẹ abavo e ki se brorhiẹn rẹ oka rẹ ọghọ re mu kẹ ihwo vẹ asan ọghọ na che te .
Ihwo buebun hẹ otọ rẹ usuon rẹ akpọ rẹ Eshu nana .
Kọyensorọ ihwo vwọ reyọ eshare vẹ eya evo vwo ru eghẹnẹ ukperẹ ayen vwo muọghọ rẹ abavo vwọ kẹ ayen .
Ayen titi ilori ẹga , ihwo ri suẹn , ihwo re fa ibọrọ , ihwo ra mrẹ vwẹ ifimu , kugbe ihwo efa ra riẹn odẹ .
Ọna yen sorọ , te ighene te imiragua vwọ vwẹrokerẹ osẹnvwe rẹ ihwo nana , uruemu rayen , kugbe oborẹ ayen ta ota wan .
Inenikristi rẹ uyota kẹnoma kẹ ọghọemuo ọchọchọ tiọyena .
Kristi yehẹ oniru ọgbagba avwanre sa vwẹrokeri .
( 1 Pita 2 : 21 ) Oma cha vwerhen Ọghẹnẹ - ẹ sierẹ avwanre de muọghọ rọ vrẹka kẹ ihworakpọ .
Ofori nẹ avwanre karophiyọ uyota nana : “ Ihwo ejobi ru umwemwu o rhe jẹ urinrin rẹ Ọghẹnẹ te avwanre obọ - ọ . ”
( Rom 3 : 23 ) Vwọrẹ uyota , o vwo ohwo vuọvo ro muwan rẹ ọghọ rọ vrẹka tiọye - en .
8 , 9 . ( a ) Ẹro vọ yen Iseri rẹ Jihova vwo nẹ ihwo ri suẹn ?
( b ) Ọghọemuo avwanre vwọ kẹ ayen vwo ughwru ?
Djekpahọn . Vwẹ akpọ na , ihwo evo vwo ogangan rẹ usuon .
Ihwo nana yen sẹro rẹ urhi je vwẹrote ọdavwẹ rẹ ihwo rẹ ẹkuotọ na .
Ọnana ghwa erere rhe ihwo ejobi .

Ọyinkọn Pọl vwẹ uchebro kẹ Inenikristi nẹ ayen vwomakpotọ kẹ “ ogangan rẹ isuesun ” yẹrẹ usuon rẹ ihworakpọ .
Ọ da ta : “ Jẹn ẹkẹn arhọghọ wẹn kẹ ayen , ọ ra hwa osa rẹ uyovwi kẹ hwa kẹ , . . . ọ ro fo ọghọ vwẹ ọghọ kẹ . ” — Rom 13 : 1 , 7 .
Ọtiọyena , Iseri rẹ Jihova muọghọ kẹ ogangan rẹ usuon na , ọnana obo ra rhẹro rọyen , rọ je dia ẹkuruemu rẹ ẹkuotọ na .
Avwanre nene odjekẹ rayen .
Dedena , ọghọ vẹ obicha rẹ avwanre vwọ kẹ ayen vwo ughwru .
Avwanre cha sa churhi rẹ Ọghẹnẹ fikirẹ aye - en yẹrẹ dia ẹbẹre ọvo rẹ akpọ na - a . — Se 1 Pita 2 : 13 - 17 .
Udje vọ yen idibo rẹ Jihova rẹ ọke awanre phiyotọ kpahen oyerinkugbe rayen vẹ ogangan rẹ usuon ?
Idibo rẹ Jihova vwẹ ọke awanre phi omamọ udje phiyotọ kpahen oyerinkugbe rayen vẹ ogangan rẹ usuon .
Ọke rẹ usuon rẹ Rom vwọ tanẹ e kere ihwo , Josẹf vẹ Meri rhọnvwephiyọ .
Ayen yan kpo Bẹtlẹhẹm dede nẹ Meri che vwiẹ ọmọkpako rọyen kẹrẹkpẹ .
( Luk 2 : 1 - 5 ) Ọke re vwo gun efian nyẹ Pọl nẹ o ru obo re brare , ọ chochọ rẹ oma rọyen vwẹ idjerhe rẹ ọghọ vwẹ obaro rẹ Ovie Hẹrọd Agripa vẹ Fẹstọs , rọ dia osun rẹ Rom vwẹ ubrakpọ rẹ Judia . — Iruo 25 : 1 - 12 ; 26 : 1 - 3 .
11 , 12 . ( a ) Idjerhe vọ yen ihwo ri suẹn vwọ fẹnẹ ilori ẹga ?
( b ) Die yen nuro rhe ọke rẹ Oseri rẹ Jihova ọvo vwẹ Austria vwo muọghọ kẹ ọshare ọvo ?
Ẹkẹvuọvo Iseri rẹ Jihova muọghọ rọ vrẹka kẹ ilori ẹga - a dede nẹ ilori ẹga rhẹro rẹ ọghọ rode .
Ẹga re efian yono obo re chọre kpahen Ọghẹnẹ vẹ ota rọyen .
Ọ vwọ dia ọtiọyena , avwanre ni ilori ẹga kirobo rẹ avwanre ni ihworakpọ eje , avwanre muọghọ rẹ oghẹresan kẹ aye - en .
Avwanre karophiyọ nẹ Jesu dje ihwo nana phiyọ evwọrofian kugbe ihwo ri sun ohwo ghwrẹ .
( Mat . 23 : 23 , 24 ) Vwọ fẹnẹ ọyena , ọghọ abavo re muẹ vwọ kẹ ihwo rehẹ ogangan rẹ usuon sa ghwa erhuvwu cha ọkiọvo , yẹrẹ erere ra rhẹro rọye - en .
Leopold Engleitner rọ dia ohwo rẹ Austria , ọyen Oseri rẹ Jihova ro vwo oruru mamọ , rẹ elọkpa rẹ Nazi mu phiyọ itreni kpo asan ra da vwẹ oja ria ihwo rọhẹ Buchenwald .
Dr .
Heinrich Gleissner , rọ dia ohwo re mu phiyọ uwodi , jehẹ itreni yena .
Ọshare na ke sivwin oseghe rẹ usuon vwẹ Austria jovwo .
Ẹkẹvuọvo , ọ vẹ usuon rẹ Nazi na de rhi vwo ẹghwọ .
Ayen vwọ hẹ idjerhe yanran , Oniọvo Engleitner de ghwoghwo ota kẹ Gleissner , ọ da nabọ kerhọ kẹ .
Ofovwin akpọeje rivẹ vwọ wan nu , Gleissner vwẹ ukẹcha kẹ Iseri rẹ Jihova rehẹ Austria ọke buebun .
Wọ sa je karophiyọ udje efa ri djerephia nẹ erhuvwu no cha siẹrẹ a da vwomakpotọ kẹ ihwo ri vwo ogangan usuon , je kẹ ayen ọghọ rẹ Baibol na tare nẹ Inenikristi vwọ kẹ ayen .
Amono yen fo ihwo re muọghọ kẹ , kẹ diesorọ ?
Iniọvo rehẹ ukoko na fo ihwo avwanre muọghọ kẹ .
Ma rho kẹ ekpako re vwẹrote ukoko na .
( Se 1 Timoti 5 : 17 . )
Avwanre muọghọ kẹ eshare nana otoro asan ayen nurhe - e , isikuru ayen rare - e , ẹdia rẹ akpeyeren raye - en , yẹrẹ uweren raye - en .
Baibol na se ayen eshare re vwo “ ru ẹse kẹ ihwo , ” ayen je wian gangan vwọ vwẹrote ọdavwẹ rẹ ihwo rẹ Ọghẹnẹ .
( Ẹfe . 4 : 8 ) Roro kpahen ekpako rẹ ukoko , iniruo okinriariẹ , iniọvo rehẹ Umẹ Rọvwẹrote Oghọn Ukoko , kugbe iniọvo rehẹ Ẹko Rọvwẹrote na .
Inenikristi rehẹ ẹgbukpe ujorin ẹsosuọ muọghọ okokodo kẹ ekpako re vwo mu , ọtiọyen ji te avwanre nonẹna .
Avwanre muọghọ rẹ oghẹresan kẹ iniọvo rẹ ukoko na ji rhe - e yẹrẹ ruẹ kerẹsiẹ a da mrẹ nẹ ayen emekashe - e .
Dedena , avwanre muọghọ kẹ iniọvo tiọyena fikirẹ owian ọgangan vẹ omaevwokpotọ rayen . — Se 2 Kọrẹnt 1 : 24 ; Ẹvwọphia 19 : 10 .
14 , 15 .
Djekpahen ofẹnẹ rọ herọ vwẹ uvwre rẹ ekpako ukoko na vẹ ilori ẹga .
Avwanre mrẹ ekpako na kerẹ isuigegede re vwomakpotọ .
Ayen rhọvwan nẹ ihwo titi aye - en , ro djerephia nẹ ayen ghene vwomakpotọ .
Vwẹ ẹdia nana , ayen fẹnẹ ilori ẹga buebun nonẹna vẹ e rẹ ẹgbukpe ujorin ẹsosuọ rẹ Jesu ta eta nana kpahen : “ Ayen mia guọnọ asan ro kpenu tidia , kugbe agbara ro yoma vwẹ evun rẹ ishọshi . Kugbe uyere vwẹ afieki . ” — Mat .
23 : 6 , 7 .
Inenikristi uyota re dia ekpako ruẹ nene eta rẹ Jesu nana : “ We jẹ ohwo se ovwan rabbi - i ; kidie ohwo ọvuọvo ọye hẹ oyono , otu ri chekọ kẹ imoni .
Ovwan se ohwo ọvuọvo baba vwẹ akpọ na - a : Kidie ohwo ọvo ọye ọsẹ rẹ ovwan rọ hẹ obo odjuvwu .
We jẹ ohwo se ovwan onini - i : Kidie ohwo ọvo ọye hẹ onini rẹ ovwan , ohwo yena hẹ Kristi .
Ẹkẹvuọvo ohwo rọ rhoro vwẹ uherevie rẹ ovwan e gbe jo gbe odibo .
Kohwo kohwo rọ kpare oma kpenu , ke vwo kpotọ ; ọ rọ vwẹ oma kpotọ ke vwo kpenu . ”
( Mat . 23 : 8 - 12 ) Ọna yen sorọ Iseri rẹ Jihova rehẹ akpọneje vwo dje ẹguọnọ kẹ ekpako rehẹ ukoko rayen , ji muọghọ kẹ ayen .
Avwanre dje ẹguọnọ kẹ ekpako na ji muọghọ kẹ ayen fikirẹ omaevwokpotọ rayen ( Ni ẹkoreta 13 - 15 )
Diesorọ a vwọ davwẹngba vwo vwo ẹruọ rẹ oborẹ Baibol na ta kpahen ọghọemuo je reyọ vwo ruiruo ?
Ọ sa reyọ ọke a ke sa riẹn ohwo re muọghọ kẹ kugbe asan rẹ ọghọ na kodo te .
Ọnana je phia kẹ Inenikristi rẹ ẹgbukpe ujorin ẹsosuọ .
( Iruo 10 : 22 - 26 ; 3 Jọn 9 , 10 ) Ẹkẹvuọvo , ofori nẹ avwanre davwẹngba vwọ reyọ uchebro rẹ Baibol ro shekpahen ọghọemuo vwo ruiruo .
Ọghọemuo rẹ abavo hwarhiẹ ebruphiyọ buebun cha .
Erere vọ yen herọ siẹrẹ e de muọghọ kẹ ihwo rehẹ ogangan rẹ usuon ?
E de muọghọ ro fori kẹ ihwo rehẹ ogangan rẹ usuon , kọ sa lọhọ ayen vwọ vwẹ uphẹn kẹ avwanre vwo ruiruo aghwoghwo na .
Ọghọ tiọyena nẹrhẹ ayen vwẹ omamọ ẹro vwo nẹ iruo avwanre .
Ikpe buebun re wanre , Birgit , rọ dia ọkobaro ọkieje vwẹ Germany , de kpo isikuru rẹ ọmọ rọyen ọke rẹ ọmọ na che vwo wontọ .
Iyono rẹ isikuru na da vuẹ Birgit nẹ oma rẹ emọ re dia Iseri rẹ Jihova vwerhen ayen .
Ayen tare nẹ ọ cha bra mamọ siẹrẹ ọmọ rọ dia Oseri rẹ Jihova da kanre isikuru na .
Birgit da ta : “ E yono emọ avwanre ayen vwo vwo iruemu rẹ Ọghẹnẹ rhọnvwephiyọ , iruemu kerẹ e vwo muọghọ kẹ iyono rẹ isikuru . ”
Oyono ọvo da tanẹ , “ Emọ eje da dia kerẹ emọ rẹ ovwan , iruo rẹ oyono cha bẹ - ẹn . ”
Udughwrẹn evo vwọ wan nu , ọvo usun rẹ iyono na da rhe ọghwẹkoko vwẹ Leipzig .
18 , 19 .
Diesorọ o vwo fo nẹ e muọghọ rẹ abavo kẹ ekpako na ?
Ofori nẹ irhi rẹ aghwanre rehẹ Baibol na sun ọghọ rẹ avwanre muẹ kẹ ekpako rẹ ukoko na .
( Se Hibru 13 : 7 , 17 . )
Ofori nẹ e jiri ayen fikirẹ owian ọgangan rẹ ayen wian , e mi ji nene odjekẹ rayen .
Ọnana cha nẹrhẹ ayen ruiruo na vẹ aghọghọ .
Ẹkẹvuọvo , ọ diẹ ọnana mudiaphiyọ nẹ a cha vwẹrokere ọkpako ọvo “ ra nabọ riẹn , ” vwẹ obo rọ sẹn osẹnvwe wan yẹrẹ obo rọ ta ota wa - an .
E de ru ọtiọyen , kọ cha họhọ nẹ ohworakpọ yen avwanre nene .
E jẹ a karophiyọ nẹ ayen ihwo ri jẹgba .
Jesu Kristi yen ohwo ra vwẹrokeri .
Avwanre vwẹ ukẹcha kẹ ekpako na siẹrẹ e rhe muọghọ rọ vrẹka kẹ aye - en yẹrẹ e rhe titi ayen gan nọ - ọ .
Ọ cha chọn ayen uko vwọ kẹnoma kẹ omaẹkparọ vẹ ẹwẹn rẹ mẹvwẹ yen me yovwin .
Idjerhe vọ yen ọghọ re muẹ kẹ ihwo efa vwọ chọn avwanre uko ?
Re vwo muọghọ kẹ ihwo efa chọn avwanre uko vwo vwo omaevwokpotọ .
Avwanre rhe che ni oma avwanre gegerege siẹrẹ oka rẹ ujiri ọvo de brẹ avwanre cha - a .
Ọ cha nẹrhẹ e nene odjekẹ rẹ ukoko rẹ Jihova , ukoko na guọnọre nẹ e muọghọ rọ vrẹka kẹ ohwo vuọvo - o , owenẹ ohwo rẹ ukoko na yẹrẹ ohwo ọfa .
Vwọba , ọyen emu rẹ aghwanre , kidie ọ cha nẹrhẹ avwanre jeshe siẹrẹ ohwo ọvo rẹ avwanre muọghọ kẹ de ku avwanre phiyotọ .
Ọrhọ yen orọnvwọn rọ ma rho rọ nẹrhẹ e muọghọ kẹ ihwo ri fo ọghọ ?
Orọnvwọn rọ ma rho rọ nẹrhẹ avwanre muọghọ rẹ abavo kẹ ihwo yehẹ , ọ nẹrhẹ oma vwerhen Ọghẹnẹ .
Avwanre ruẹ obo rọ guọnọre , je sẹro rẹ ọyọnregan rẹ avwanre .
Ọnana nẹrhẹ ọ sa mrẹ ẹkpahọnphiyọ vwọ kẹ ohwo rọ vwọ jehwẹ na .
( Isẹ 27 : 11 ) Akpọ na vọnre vẹ ihwo re vwẹ ẹro ọchọchọ vwo nẹ ọghọemuo .
Oma vwerhen avwanre mamọ rẹ Jihova vwo yono avwanre idjerhe abavo re vwo muọghọ .

“ Jo vwo esegbuyota kpahe obo rọ nọre na , o rhe vwo evun ivẹ - ẹ . ” — JEMS 1 : 6 .
UNE : 81 , 70
Diesorọ a sa vwọ tanẹ orhiẹn - ebro ọyen ẹbẹre ọvo rẹ akpeyeren ?
Diesorọ o vwo jefo nẹ ihwo efa brorhiẹn kẹ avwanre ?
Die yen sa nẹrhẹ e wene orhiẹn evo re bruru jovwo ?
Die yen nẹrhẹ Ken bru orharhe orhiẹn , kẹ die yen nẹ obuko rọyen rhe ?
KEN hirharoku orhiẹn - ebro ọvo : Rọ vwọ sen iroro umwemwu rọyen yẹrẹ vwẹ uphẹn kẹ orharhe iroro na nẹ o sun uruemu rọyen .
Ọ rọ jẹre usun rẹ ivẹ na che djobọte akpeyeren rọyen .
Ẹkẹvuọvo , avwanre riẹnre nẹ orharhe rẹ orhiẹn ọyen Ken bruru .
Ojẹ rọyen na so ughwu kẹ oniọvo rọyen , Ebẹl .
Orhiẹn rọyen na ji djobọte oyerinkugbe rọyen vẹ Ọmemama na . — Jẹn .
4 : 3 - 16 .
Diesorọ ẹgba re vwo brorhiẹn rẹ aghwanre vwọ dia obo re ghanre ?
Avwanre ji vwo orhiẹn sansan re brẹ .
Ọ diẹ orhiẹn na eje yen djobọte akpeyeren rẹ avwanre - e .
Ẹkẹvuọvo , orhiẹn buebun rẹ avwanre brẹ se djobọte avwanre mamọ .
Dedena , ẹgba re vwo bru omamọ orhiẹn sa nẹrhẹ avwanre yerin omamọ akpọ ukperẹ e vwo yerẹn orharhe akpọ rọ vọnre vẹ diekpọvwẹ . — Isẹ 14 : 8 .
( a ) E se vwo brorhiẹn rẹ aghwanre , die yen e vwo esegbuyota kpahen ?
( b ) Enọ vọ yen a cha fuẹrẹn ?
Die yen sa chọn avwanre uko vwo brorhiẹn rẹ aghwanre ?
Ofori nẹ e vwo esegbuyota kpahen Ọghẹnẹ , e vwo ẹwẹn ivivẹ kpahen ẹgba rọ sa vwọ nẹrhẹ avwanre dia ihwo re ghwanre - e .
O ji fo nẹ e vwo esegbuyota kpahen Baibol na vẹ idjerhe rẹ Jihova ruẹ erọnvwọn wan .
( Se Jems 1 : 5 - 8 . )
E de sikẹrẹ Jihova ji vwo ẹguọnọ kpahen Ota rọyen , ọ cha nẹrhẹ avwanre vwẹroso orhiẹn - ebro rọyen .
Ọyena kọ je cha nẹrhẹ avwanre vwo uruemu ra vwọ yare ukẹcha rẹ Baibol na tavwen e ki brorhiẹn .
Ẹkẹvuọvo , mavọ yen e se vwo ru yovwinphiyọ vwevunrẹ orhiẹn - ebro avwanre ?
Ọkieje yen e vwo tinka mu orhiẹn - ebro avwanre te oyovwirin yẹrẹ ọbrare ?
A cha fuẹrẹn enọ nana vwevunrẹ uyono na .
Orhiẹn vọ yen Adam bruru , kẹ die yen nẹ obuko rọyen rhe ?
Vwo nẹ ọtonphiyọ rhe , yen ihworakpọ vwo brorhiẹn eghanghanre .
Adam hirharoku orhiẹn sẹ ọ kerhọ rẹ Ọmemama rọyen yẹrẹ Ivi .
O muegbe ro vwo brorhiẹn , jẹ die wo roro kpahen orhiẹn ro bruru na ?
Aye rọyen ra phiẹn nure na , riẹrierẹ vwo bru orharhe rẹ orhiẹn rọ nẹrhẹ Iparadaisi na vabọ , ọtiọyen ji te arhọ rọyen .
Ọyena yen ọtonphiyọ rẹ oja na .
Avwanre eje je rioja rẹ orharhe orhiẹn rẹ Adam na re te nonẹna .
Ẹro vọ yen e vwo ni orhiẹn - ebro ?
Ihwo evo se roro nẹ akpọ na rhe yovwin ọ da dianẹ avwanre brorhiẹn vuọvo - o .
Ọtiọyen wo ji no ?
Karophiyọ nẹ Jihova ma avwanre kerẹ irhobọtu - u . Irhobọtu vwo ẹgba iroro - o , o ji brorhiẹn vuọvo - o .
Baibol na yono avwanre obo re se vwo brorhiẹn rẹ aghwanre .
Dede nẹ Jihova guọnọre nẹ avwanre brorhiẹn komobọ , ọ guọnọre nẹ ọnana so omaẹkuọn kẹ avwanre - e .
Roro kpahen oboresorọ a vwọ ta ọtiọyen .
6 , 7 .
Ojẹ vọ yen ihwo rẹ Izrẹl na vwori , kẹ diesorọ ọ vwọ bẹn ayen vwo brorhiẹn rẹ aghwanre ?
( Ni uhoho rẹsosuọ na . )
Ọke rẹ emọ rẹ Izrẹl vwo te Otọ rẹ Ive na nu , ayen hirharoku orhiẹn ọghanghanre ọvo : Ga Jihova yẹrẹ eghẹnẹ efa .
( Se Joshua 24 : 15 . )
E se no nẹ orhiẹn yena bẹnre - e .
Dedena , orhiẹn rayen che mudiaphiyọ arhọ yẹrẹ ughwu vwọ kẹ ayen .
Vwẹ ọke rẹ Iguẹdjọ na , emọ rẹ Izrẹl brorhiẹn rẹ ẹkpa ọke sansan .
Ayen chukoku Jihova , ra ga eghẹnẹ refian . ( Iguẹ .
2 : 3 , 11 - 23 ) Ji roro kpahen ọke ọfa rẹ ihwo rẹ Ọghẹnẹ vwo hirharoku orhiẹn ọfa .
Ọmraro Ilaija phi ojẹ ivẹ na phiyotọ kẹ ayen phephẹn : Ga Jihova yẹrẹ ọghẹnẹ refian re se Baal .
( 1 Ivie 18 : 21 ) Ilaija da ghwọku ihwo na fikirẹ ẹwẹn ivivẹ rayen .
Wo se roro nẹ orhiẹn nana bẹnre - e kidie ọyen emu aghwanre ra vwọ ga Jihova , ọ je vọn vẹ erere .
Vwọrẹ uyota , o vwo ohwo vuọvo ro vwo ọhọ rọ guọnọ sikẹrẹ Baal kakaka - a .
Dedena , emọ rẹ Izrẹl na ji “ vwo iroro ivivẹ . ”
Vwọrẹ aghwanre , Ilaija da vwẹ uchebro kẹ ayen nẹ ayen jojẹ rẹ ayen vwọ ga Jihova .
Diesorọ ọ vwọ bẹn kẹ emọ rẹ Izrẹl na ayen vwo brorhiẹn rẹ aghwanre ?
Ẹsosuọ , ayen rhe vwo esegbuyota kpahen Jihova - a , ayen rha je kerhọ rẹ upho rọye - en .
Ayen vwo aghwanre ro nẹ obọ rẹ Ọghẹnẹ rhe - e yẹrẹ erianriẹn rọ nabọ kodo - o , ayen je vwẹroso Jihova - a .
Emọ rẹ Izrẹl na rhe se brorhiẹn rẹ aghwanre ọ da dianẹ ayen vwo erianriẹn ọgbagba .
( Une 25 : 12 ) Vwọba , ayen vwẹ uphẹn kẹ ihwo efa nẹ e riẹriẹ ayen yẹrẹ tobọ brorhiẹn kẹ ayen .
Egọẹdjọ rehẹ otọ na yen riẹriẹ ihwo rẹ Izrẹl na , ayen de gbe nene egọẹdjọ na .
Jihova vwẹ orhọ - esio kẹ ayen ọke grongron rọ wanre nẹ orọnvwọn tiọna sa phia . — Eyan .
23 : 2 .
Die yen udje rẹ emọ rẹ Izrẹl na yono avwanre kpahen orhiẹn - ebro ?
Udje sansan re djunute vwẹ obenu na yono avwanre orọnvwọn ọvo .
Avwanre ohwo vuọvo yen che brorhiẹn komobọ .
Baibol na yen sa chọn avwanre uko vwo brorhiẹn rẹ aghwanre .
Galesha 6 : 5 karophiyọ avwanre nẹ , “ dohwo doghwa rọye gba cha ghwa . ”
E jẹ avwanre muẹ oghwa rẹ orhiẹn - ebro rẹ avwanre kẹ ohwo ọfa - a .
Ukperẹ ọtiọyen , e jẹ avwanre yono obo ri yoma vwẹ ẹro rẹ Ọghẹnẹ , e mi ji brorhiẹn re vwo ruo .
Imuoshọ vọ yen herọ siẹrẹ a da vwẹ uphẹn kẹ ihwo efa nẹ i brorhiẹn kẹ avwanre ?
Mavọ yen avwanre sa vwọ vwẹ uphẹn kẹ ihwo efa nẹ i brorhiẹn kẹ avwanre ?
Ọnyẹ rẹ otu sa nẹrhẹ avwanre brorhiẹn rọ chọre .
( Isẹ 1 : 10 , 15 ) Ẹkẹvuọvo , otoro oborẹ ọnyẹ na gan te - e , ofori nẹ avwanre nene ẹwẹn obrorhiẹn avwanre ra vwẹ Baibol yono na .
Ọke buebun , avwanre da vwẹ uphẹn kẹ ihwo efa nẹ i brorhiẹn kẹ avwanre , kọyen avwanre “ nene ayen . ”
Ọyena jẹ orhiẹn , ẹkẹvuọvo ọ rọ sa so ọmiaovwẹ .
Orhọ - esio vọ yen Pọl vwọ kẹ iniọvo rẹ Galesha ?
Ọyinkọn Pọl vwẹ orhọ - esio nana vwọ kẹ iniọvo rẹ Galesha kpahen imuoshọ rọ herọ siẹrẹ ayen da vwẹ uphẹn kẹ ihwo efa nẹ i brorhiẹn kẹ ayen .
( Se Galesha 4 : 17 . )
Ihwo evo vwẹ ukoko na guọnọ brorhiẹn kẹ ihwo efa rere ayen vwo si ihwo tiọyena ba oma .
Diesorọ ?
Ayen guọnọ otitivwe .
Ayen ruẹ vrẹ asan ofori nẹ ayen ru te , ayen ji muọghọ kẹ egbomọphẹ rẹ iniọvo na vwori ayen vwo brorhiẹn romobọ raye - en .
Mavọ yen a sa vwọ chọn ihwo efa uko vwo brorhiẹn romobọ rayen ?
Pọl phi omamọ udje phiyotọ , ro vwo muọghọ kẹ egbomọphẹ rẹ iniọvo na vwori ayen vwo brorhiẹn romobọ rayen .
( Se 2 Kọrẹnt 1 : 24 . )
Nonẹna , ofori nẹ ekpako na je vwẹrokere udje rẹ Pọl siẹrẹ ayen da vwẹ uchebro phia kpahen ẹdia rọ guọnọ orhiẹn - ebro romobọ .
Oma vwerhen ayen siẹrẹ ayen da vwẹ Baibol vwọ chọn iniọvo na uko .
Dedena , ekpako vwẹ uphẹn kẹ iniọvo na nẹ ayen brorhiẹn romobọ rayen .
Ọyen emu aghwanre kidie iniọvo na ọvo yen che mu oghwa ro che nẹ obuko rẹ orhiẹn rayen na rhe .
Obo ra ta na kẹ ọna : Avwanre se dje ọdavwẹ phia kẹ iniọvo na je chọn ayen uko vwọ mrẹ odjekẹ rẹ Baibol na .
Dedena , ayen ọvo yen che brorhiẹn romobọ rayen .
Ayen de brorhiẹn rẹ aghwanre , ọ cha kẹ ayen erere .
E jẹ a kẹnoma kẹ iroro na nẹ avwanre vwo ẹgba re vwo brorhiẹn kẹ iniọvo na .
Ekpako ri vwo ẹguọnọ vwẹ ukẹcha kẹ iniọvo na ayen vwo yono obo re brorhiẹn romobọ ( Ni ẹkorota 11 )
12 , 13 .
Diesorọ imuoshọ vwọ herọ e de nene oborẹ ubiudu na tare ọke rẹ ophu de muẹ avwanre yẹrẹ ẹwẹn na da kuọrọn ?
Ihwo buebun ta ota nana mamọ : Ru oborẹ ẹwẹn wẹn vuẹ wẹ .
Ẹkẹvuọvo , imuoshọ hẹ evunrẹ ota nana .
Baibol na tobọ rhọnvwephiyọ - ọ .
Baibol na si avwanre orhọ nẹ e jẹ a vwẹ uphẹn kẹ ubiudu na nẹ o sun orhiẹn - ebro rẹ avwanre - e .
( Isẹ 28 : 26 ) Ikuegbe rẹ Baibol na ji djunute ọmiaovwẹ ro nuro rhe vwọ kẹ ihwo ri nene ubiudu rayen .
Kidie ubiudu rẹ ohworakpọ “ vọnre vẹ ophiẹvwe gangan o miovwiri gangan . ” ( Jer .
3 : 17 ; 13 : 10 ; 17 : 9 ; 1 Ivie 11 : 9 ) Ọtiọyena , die yen sa phia kẹ avwanre siẹrẹ e de ru oborẹ ubiudu avwanre tare ?
Ubiudu rẹ Onenikristi pha ghanghanre mamọ , a vuẹ avwanre nẹ e vwo ẹguọnọ rẹ Jihova vẹ ubiudu avwanre ejobi , ji vwo ẹguọnọ rẹ ọrivẹ avwanre kerẹ oma avwanre . ( Mat .
22 : 37 - 39 ) Ẹkẹvuọvo , ẹkpo rẹ Baibol re djunute vwẹ ẹkorota 12 na kanrunumu imuoshọ rọ herọ siẹrẹ a da vwẹ uphẹn kẹ ubiudu na nẹ o brorhiẹn kẹ avwanre .
Kerẹ udje , die yen sa phia siẹrẹ avwanre de brorhiẹn ọke rẹ ophu de muẹ avwanre ?
Wọ sa riẹn ẹkpahọnphiyọ na ọ da dianẹ ọnana phia kẹ wẹ jovwo re .
( Isẹ 14 : 17 ; 29 : 22 ) Yẹrẹ e se ghini bru omamọ orhiẹn ọke rẹ ẹwẹn avwanre da kuọrọn ?
( Ukeri 32 : 6 - 12 ; Isẹ 24 : 10 ) Karophiyọ nẹ Baibol na dje aghwanre rọ herọ siẹrẹ a da “ ga urhi rẹ Ọghẹnẹ . ”
( Rom 7 : 25 ) Aphro herọ - ọ , ubiudu na sa phiẹn avwanre siẹrẹ a da vwẹ uphẹn kẹ nẹ o sun orhiẹn - ebro eghanghanre rẹ avwanre .
Mavọ yen avwanre ru riẹn nẹ re vwo wene orhiẹn - ebro avwanre ọkiọvo dia obo re chọre - e ?
Ofori nẹ e bru omamọ orhiẹn .
Jẹ , ọ diẹ ọyena mudiaphiyọ nẹ avwanre rhe che se wene orhiẹn re bruru na - a .
O vwo ọkiọvo ra vwọ rhoma fuẹrẹn orhiẹn re bruru , e mi ji wene .
Jokaphiyọ oborẹ Jihova ru kpahen ihwo rẹ Ninive vwẹ ọke rẹ Jona .
“ Ọke rẹ Ọghẹnẹ vwọ mrẹ obo rẹ ayen ruru , obo rẹ ayen siobọ nẹ idjerhe ọbrabra rayen , Ọghẹnẹ de siobọ nẹ emu ọbrabra rọ jẹ kpahe nẹ ọye che ru ayen ; o gbi ruo - o . ”
( Jona 3 : 10 ) Jihova vwọ mrẹ nẹ ihwo rẹ Ninive kurhẹriẹ nẹ imwemwu rayen , o de wene orhiẹn rọyen .
Vwẹ ẹdia nana , o dje erorokẹ , omaevwokpotọ , vẹ arodọnvwẹ phia .
Vwọ fẹnẹ ihworakpọ , Ọghẹnẹ bru orharhe rẹ orhiẹ - ẹn , ọ da tobọ dianẹ ophu muo .
Die yen sa nẹrhẹ avwanre wene orhiẹn rẹ avwanre ?
O se vwo ẹdia evo ra da guọnọ nẹ avwanre wene orhiẹn re bruru jovwo .
Ọ sa dia ọke rẹ ẹdia rẹ akpeyeren vwo wene .
Jihova wene orhiẹn rọyen ọke rẹ ẹdia na vwo wene .
( 1 Ivie 21 : 20 , 21 , 27 - 29 ; 2 Ivie 20 : 1 - 5 ) Evuẹ kpokpọ sa je nẹrhẹ e wene orhiẹn re bruru jovwo .
Ovie Devid nyo evuẹ refian kpahen uvwrọmọ rẹ Sọl re se Mefiboshet .
Ọke ro vwo nyo uyota na , o de wene orhiẹn ro bruru jovwo . ( 2 Sam .
16 : 3 , 4 ; 19 : 24 - 29 ) Ọkiọvo , o ji fo nẹ avwanre ru ọtiọyen .
( a ) Die yen cha chọn avwanre uko vwo bru omamọ orhiẹn ?
( b ) Ẹro vọ yen e vwo ni orhiẹn re bruru jovwo , kẹ diesorọ ?
Baibol na bru avwanre uche nẹ e brokpakpa brorhiẹn ride - e .
( Isẹ 21 : 5 ) A da nabọ frẹkotọ fuẹrẹn ẹdia na tavwen e ki brorhiẹn , ọ cha nẹrhẹ e bru omamọ orhiẹn .
( 1 Tẹsa . 5 : 21 ) Ofori nẹ ọgbuyovwin rẹ orua nabọ fuẹrẹn Baibol na vẹ ẹbe ukoko , je nọ mie ihwo rẹ orua rọyen tavwen o ki brorhiẹn .
Karophiyọ nẹ Ọghẹnẹ vuẹ Ebraham nẹ ọ kerhọ kẹ oborẹ aye rọyen guọnọ ta . ( Jẹn .
21 : 9 - 12 ) E jẹ ekpako je ghwọrọ ọke vwo ru ehiahiẹ .
Siẹrẹ ovuẹ ọghanghanre kpokpọ de te ekpako obọ , rọ cha nẹrhẹ ayen wene orhiẹn rẹ ayen bruru jovwo , e jẹ ayen vwomakpotọ wene , e jẹ oshọ mu ayen nẹ ọghọ re muẹ kẹ ayen jovwo cha va ayen abọ - ọ .
E jẹ ayen muẹgbe ayen vwo wene iroro vẹ orhiẹn rayen siẹrẹ ẹdia na da guọnọ ewene , o ji fo nẹ avwanre eje vwẹrokere ayen .
Ọnana se toroba ufuoma vẹ oyerinkugbe rẹ ukoko na . — Iruo 6 : 1 - 4 .
Die yen sa chọn avwanre uko vwo phikparobọ siẹrẹ e de brorhiẹn ?
Orhiẹn evo họhọ nẹ efa .
Orhiẹn re pha họhọhọ guọnọ iroro okokodo vẹ ẹrhovwo , ọnana sa reyọ ọke .
Iniọvo evo hirharoku orhiẹn - ebro sẹ ayen cha rọvwọn vẹ ohwo rẹ ayen cha rọvwọn .
Orhiẹn ọghanghanre ọfa rọ sa kẹ ohwo ebruphiyọ buebun yehẹ ọke ra vwọ ton ẹga ọkieje phiyọ vẹ obo re ruo wan .
Vwẹ ẹdia nana , ofori nẹ a vwẹroso Jihova kare kare nẹ ọ sa kẹ avwanre uchebro rọ vọnre vẹ aghwanre .
( Isẹ 1 : 5 ) Ọtiọyena , ọyen obo re ghanre mamọ e vwo se Baibol na vwọ kẹ odjekẹ je nẹrhovwo rhe Jihova .
Karophiyọ nẹ Jihova sa kẹ avwanre iruemu ra guọnọre , e se vwo brorhiẹn ri shephiyọ ọhọre rọyen .
Wo de che brorhiẹn re họhọre , nọ oma wẹn enọ nana ọkieje : ‘ Orhiẹn nana che dje ẹguọnọ mẹ phia vwọ kẹ Jihova ?
Ọ cha hwarhiẹ aghọghọ vẹ ufuoma rhe orua mẹ ?
O ji che djephia nẹ mi vwo uruemu esiri vẹ odirin ? ’
Diesorọ Jihova vwọ guọnọ nẹ avwanre brorhiẹn komobọ ?
Jihova gba avwanre vwo vwo ẹguọnọ rọyen je ga - a .
Ọyen orhiẹn romobọ avwanre .
Jihova muọghọ kẹ egbomọphẹ rọ vwọ kẹ avwanre ra sa vwọ ‘ jojẹ komobọ ’ sẹ a ga yẹrẹ e jẹ ẹga .
( Jos . 24 : 15 ; Aghwo .
5 : 4 ) Ẹkẹvuọvo , ọ guọnọre nẹ e ru nene orhiẹn rẹ avwanre bruru vwo nene odjekẹ rọyen .
E de vwo esegbuyota kpahen iji rẹ Jihova vẹ idjerhe ro ruẹ erọnvwọn wan , ke se brorhiẹn rẹ aghwanre , avwanre rha cha dia ihwo ri wene cha wene kpo - o . — Jems 1 : 5 - 8 ; 4 : 8 .
© 2016 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ọkpako nana vẹ aye rọyen mrẹvughe nẹ a sa mrẹ ihwo ri vwo ọdavwẹ vwẹ uwevwin vwẹ Sunday siẹrẹ ayen de siobọnu uyono nu .
Kerẹ udje , ayen sa mrẹ ihwo ivẹ re dia kẹrẹ ayen re fan ẹto rẹ ogegede .
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ 2015
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
Asa , Jehoshafat , Hẹzikaya , Josaya
“ Karohọ asaọkiephana , E Ọrovwohwo , me rẹ wẹ , obo ri mi vwi segbuyota vẹ udu mẹ ejobi vwọ yan kpahe owẹ . ” — 2 IVIE 20 : 3 .
UNE : 52 , 65
Die yen o mudiaphiyọ ra vwọ ga Jihova vẹ ubiudu ọsoso ?
Die yen kẹ wẹ omavwerhovwẹn kpahen oborẹ Ọghẹnẹ vwo rhiabọreyọ ivie ẹne rẹ Juda na ?
Ọvọ usun rẹ ivie ẹne na yen wọ guọnọ vwẹrokeri , kẹ diesorọ ?
1 - 3 .
Die yen o mudiaphiyọ ra vwọ ga Jihova vẹ “ udu ” ọsoso ?
Djudje rọyen .
FIKIRẸ jẹgba , avwanre eje ruẹ chọ .
Oma vwerhen avwanre nẹ Jihova nene avwanre yerẹn “ kirobo rẹ umwemwu rẹ avwanre epha - a , ” takpẹ e kurhẹriẹ je nẹrhovwo kẹ vẹ esegbuyota kpahen izobo ọtanhirhe rẹ Jesu .
( Une 103 : 10 ) Dedena , kirobo rẹ Devid vuẹ Solomọn , tavwen Jihova ki se rhiabọreyọ ẹga avwanre kẹdẹ kẹdẹ ofori nẹ avwanre “ ga vwẹ udu [ avwanre ] ejobi . ”
( 1 Ikun 28 : 9 ) Mavọ yen avwanre ri jẹgba na se vwo ru ọtiọyen ?
A sa vwọ mrẹ ẹkpahọnphiyọ rẹ onọ yena , e jẹ a vwẹ akpeyeren rẹ Ovie Asa vwọ vwanvwen ọ rẹ Ovie Amazaya .
Ayen ivẹ na , ivie rẹ Juda ri ru obo ri yoma vwẹ ẹro rẹ Jihova , ẹkẹvuọvo Asa ru ọtiọyen vẹ ubiudu ọsoso .
( 2 Ikun 15 : 16 , 17 ; 25 : 1 , 2 ; Isẹ 17 : 3 ) Ivie ivẹ nana gbare - e ayen ji ruchọ ọke sansan .
Dedena , Asa chukoku idjerhe rẹ Ọghẹnẹ - ẹ , ọ ga Ọghẹnẹ vẹ ubiudu rọyen “ ejobi . ”
( 1 Ikun 28 : 9 ) Ẹkẹvuọvo , Amazaya ga Jihova vẹ ubiudu rọyen eje - e .
O vwo phi ivwighrẹn rẹ Ọghẹnẹ kparobọ nu , o de mu eghẹnẹ rẹ ihwo na kpo ọ da ga ayen . — 2 Ikun 25 : 11 - 16 .
Ra vwọ ga Ọghẹnẹ vẹ “ udu ” ọsoso mudiaphiyọ ra vwọ vwẹ ẹga kẹ kare kare ọkieje .
Vwẹ Baibol na , a reyọ ubiota na “ udu ” vwo djisẹ rẹ oborẹ ohwo hepha vwẹ obevun .
O churobọ si ojevwe , iroro , ẹwẹn , iruemu , ẹgba , obo ra vwọtua , vẹ obo ri mu ohwo vwo ruẹ orọnvwọn .
Ọtiọyena , ohwo rọ ga Jihova vẹ ubiudu ọsoso vwẹ ẹga rẹ omeru vwọ kẹ - ẹ .
O di gbe nene ihwo kerẹ ohwo rọ ga Jihova - a .
Kẹ avwanre vwo ?
Dede nẹ avwanre gbare - e , jẹ a da ga Ọghẹnẹ ababọ rẹ omeru yẹrẹ ophiẹnvwe kọyen avwanre ga vẹ ubiudu ọsoso . — 2 Ikun 19 : 9 .
Die yen a cha fuẹrẹn enẹna ?
A sa vwọ nabọ riẹn obo ro mudiaphiyọ ra vwọ ga Ọghẹnẹ vẹ ubiudu ọsoso , e jẹ a fuẹrẹn akpeyeren rẹ Asa vẹ ivie rẹ Juda efa re ga Ọghẹnẹ vẹ ubiudu rayen eje , ihwo kerẹ Jehoshafat , Hẹzikaya , kugbe Josaya .
Ayen ihwo ẹne na ruchọ vwẹ ọke sansan , dedena Jihova ji rhiabọreyọ ayen .
Diesorọ Ọghẹnẹ vwo ni ayen kerẹ ihwo re garọ vẹ ubiudu ọsoso , kẹ idjerhe vọ yen a sa vwọ vwẹrokere ayen ?
Erọnvwọn vọ yen Asa ruru ?
Asa yen ovie rerha ro sun Juda ọke ra vwọ ghare uvie rẹ Izrẹl kpo ẹkẹn ivẹ nu .
O si edjọẹgọ nẹ orere na , ọ da je djẹ eshare ri gbe igberadja nẹ otọ na .
Ọ tobọ djẹ oni - rode rọyen , Maakah nẹ ọ gbe dia “ oni rẹ ovie - e , fikiridie o vwo ẹdjọ ọbrabra ọvo . ”
( 1 Ivie 15 : 11 - 13 ) Vwọba , Asa da vuẹ ihwo na nẹ ayen “ guọnọ Ọrovwohwo na ” je “ sẹro rẹ urhi na vẹ iji na . ”
Vwọrẹ uyota , o titi ẹga rẹ uyota . — 2 Ikun 14 : 4 .
Die yen Asa ruru ọke rẹ isodje rẹ Itiopia vwọ kpare ofovwin rhe orere na ?
Jihova nẹrhẹ orere rẹ Juda vwo ufuoma vwẹ ẹgbukpe ihwe rẹsosuọ vwẹ usuon rẹ Asa .
A vwọ mrẹ ọyena nu , Zerah ohwo rẹ Itiopia da kpare ofovwin rhe Juda vẹ eshare 1,000,000 kugbe ekpẹrẹ 300 .
( 2 Ikun 14 : 1 , 6 , 9 , 10 ) Die yen Asa ru kpahen ẹdia nana ?
Ọ vwẹroso Jihova riẹriẹriẹ .
( Se 2 Ikun Rivie 14 : 11 . )
Jihova kpahenphiyọ ẹrhovwo rẹ Asa , ọ da nẹrhẹ o phikparobọ , Asa da ghwọrọ isodje rẹ Itiopia na kare kare .
( 2 Ikun 14 : 12 , 13 ) Ọ da tobọ dianẹ ivie na fuevu - un , Jihova sa vwẹ ophikparobọ vwọ kẹ ayen fikirẹ odẹ rọyen .
( 1 Ivie 20 : 13 , 26 - 30 ) Ẹkẹvuọvo , Asa vwẹroso Ọghẹnẹ , Jihova da je kpahenphiyọ ẹrhovwo rọyen .
Jẹ , o vwo ọke ọfa rẹ Asa vwo ru obo re chọre .
Kerẹ udje , ọ yare ukẹcha mie ovie rẹ Siria ukperẹ Jihova .
( 1 Ivie 15 : 16 - 22 ) Dedena , Jihova ni Asa kerẹ ohwo rẹ ubiudu rọyen “ dia uyota kpahe Ọrovwohwo vwẹ ẹdẹ rẹ akpọ rọye ejobi . ”
Mavọ yen a sa vwọ vwẹrokere Asa vwo ru erhuvwu ? — 1 Ivie 15 : 14 .
7 , 8 .
Idjerhe vọ yen wọ sa vwọ vwẹrokere Asa vwẹ ẹga rẹ Jihova ?
E jẹ avwanre ohwo vuọvo hiẹ ubiudu avwanre sẹ a ghene vwẹ ẹga ọsoso vwọ kẹ Ọghẹnẹ .
Nọ oma wẹn , ‘ Mi muegbe mi vwo ru obo ri je Jihova , me vwọ chochọ rẹ ẹga rẹ uyota , je chọn iniọvo na uko vwọ sen orharhe iruemu ? ’
Roro kpahen uduefiogbere rẹ Asa vwori rọ vwọ djẹ Maakah nẹ ẹdia rẹ “ oni rẹ ovie ” rẹ otọ na !
Ọ sa dianẹ wo vwo ohwo vuọvo ro vwo uruemu rẹ oni rẹ ovie na - a , ẹkẹvuọvo orọnvwọn sa phia rẹ wọ da sa vwẹrokere oruru rẹ Asa na .
Kerẹ udje , ohwo rẹ orua wẹn , yẹrẹ ugbeyan rọ kẹrowẹ mamọ de ru umwemwu , jẹ ọ rhọnvwe kurhẹriẹ - ẹ , a da djẹ nẹ ukoko vwo ?
Wo che brorhiẹn kpakpata wọ vwọ kẹnoma kẹ ?
Ubiudu wẹn che mu we vwo ru ọtiọyen ?
Kerẹ Asa , wo se djephia nẹ wo vwo ubiudu ọsoso siẹrẹ wọ da vwẹroso Ọghẹnẹ kare kare tobọ vwẹ ọke wo de hirharoku ebẹnbẹn re pha rhuarho mamọ .
Ọ sa dianẹ a vwẹ owẹ vwọ jehwẹ vwẹ isikuru kidie wẹwẹ Oseri rẹ Jihova .
Yẹrẹ ihwo rẹ iruo wẹn vwẹ owẹ jehwẹ kidie wọ wian ọke vrẹ wọ vwọ mrẹ igho obuebu - un , yẹrẹ wọ reyọ ẹdẹ evo nẹ iruo vwo vwobọ vwẹ iruo rẹ Uvie na .
Vwẹ ẹdia tiọyena , nẹrhovwo kẹ Ọghẹnẹ kirobo rẹ Asa ruru .
Fiudugberi vwẹroso Jihova , wo mudia gan vwọ kẹ obo wọ riẹnre nẹ oyovwirin .
Karophiyọ nẹ Ọghẹnẹ bọn Asa gan , ọ je vwẹ ukẹcha kẹ , ọ je cha chọn wẹ uko .
Mavọ yen e se vwo djephia nẹ avwanre vwo ubiudu ọsoso vwẹ iruo aghwoghwo na ?
Idibo rẹ Ọghẹnẹ roro kpahen ọdavwẹ romobọ rayen ọvo - o .
Asa titi ẹga rẹ uyota .
Avwanre je vwẹ ukẹcha kẹ ihwo efa ayen vwọ “ guọnọ Ọrovwohwo na . ”
Mavọ oma vwerhen Jihova te ọ da mrẹ nẹ avwanre vuẹ ihwo efa kpahen ọyen fikirẹ ẹguọnọ okokodo re vwo kpahọn kugbe ọdavwẹ re vwo kpahen ihwo efa !
10 , 11 .
Mavọ yen wọ sa vwọ vwẹrokere udje rẹ Jehoshafat ?
Ọmọ rẹ Asa re se Jehoshafat “ yan vwẹ idjerhe rẹ Asa ọsẹ rọye . ”
( 2 Ikun 20 : 31 , 32 ) Vwẹ idjerhe vọ ?
Kerẹ ọsẹ rọyen , Jehoshafat durhie ihwo na nẹ ayen guọnọ Jihova .
O vwo ọrhuẹrẹphiyotọ re vwo yono ihwo na “ ọbe rẹ urhi rẹ Ọrovwohwo na . ”
( 2 Ikun 17 : 7 - 10 ) Ọ tobọ yan te ẹbẹre ochekọ rẹ uvie rẹ Izrẹl , vwẹ igbenu rẹ Ifrem rere ọ vwọ vwẹ “ ayen rhivwi bru Ọrovwohwo rhe . ”
( 2 Ikun 19 : 4 ) Jehoshafat , ọyen ovie “ rọ vwẹ udu rọye ejobi guọnọ Ọrovwohwo . ” — 2 Ikun 22 : 9 .
Avwanre eje se vwobọ vwẹ iruo aghwoghwo rẹ Jihova reyọ ihwo rọyen vwo ruẹ nonẹna .
Wo bru ẹkẹn kẹ oma wẹn nẹ kemeranvwe kemeranvwe wọ cha vwẹ Baibol na vwo yono ihwo , ayen sa vwọ rhe ga Ọghẹnẹ ?
Womarẹ ẹgbaẹdavwọn wẹn vẹ ebruphiyọ rẹ Ọghẹnẹ , wọ sa ton uyono rẹ Baibol phiyọ .
Wọ nẹrhovwo kpahọn ?
Wo muegbe wo vwo ruiruo nana tobọ vwẹ ọke rẹ omaerovwon wẹn ?
Kirobo rẹ Jehoshafat kpo orere rẹ Ifrem ra vwẹ ukẹcha kẹ ihwo ayen vwo rhivwin rhe ẹga rẹ uyota na , avwanre je sa vwẹ ukẹcha kẹ ihwo re dobọ rẹ iruo rẹ ẹga na ji .
Vwọba , ekpako na vwo ọrhuẹrẹphiyotọ ayen vwọ kọn bru ihwo ra djẹ nẹ ukoko na ra , ri kurhẹriẹ nẹ umwemwu rayen re , rere ayen vwẹ ukẹcha kẹ ihwo nana .
12 , 13 . ( a ) Ọke rẹ Jehoshafat vwo hirharoku ebẹnbẹn , die yen o ruru ?
( b ) Diesorọ a vwọ vwẹrokere uruemu rẹ Jehoshafat vwọ rhọnvwe ovwiẹrẹ avwanre ?
Kerẹ ọsẹ rọyen Asa , Jehoshafat sẹro rẹ oyerinkugbe rọyen vẹ Ọghẹnẹ tobọ vwẹ ọke rẹ ivwighrẹn ri bun vrẹ ayen shesheri vwọ kpare ofovwin bru ayen rhe .
( Se 2 Ikun Rivie 20 : 2 - 4 . )
Oshọ mu Jehoshafat !
Dedena , o muegbe ro vwo “ duotọ rọye vwẹ obọ rẹ Ọrovwohwo , ” yẹrẹ hiẹ guọnọ Jihova .
Ọ vwọ nẹrhovwo , ọ vwomakpotọ ọ da tanẹ , “ avwanre vwo ogangan ro te urogho rode ” nana - a , ọ je tanẹ ọyen vẹ ihwo rọyen riẹn oborẹ ayen che ru - u .
Ọ vwẹroso Jihova kare kare , rọ vwọ ta : “ Ẹro rẹ avwanre ri ni we . ” — 2 Ikun 20 : 12 .
Ọkiọvo , kerẹ Jehoshafat , oshọ se mu avwanre , ẹwẹn avwanre se ji tighi . ( 2 Kọr .
4 : 8 , 9 ) Ẹkẹvuọvo , karophiyọ nẹ Jehoshafat tarọ vwẹ irharo rẹ ihwo na nẹ ọyen vẹ ihwo rọyen vwo oganga - an .
( 2 Ikun 20 : 5 ) Igbuyovwin rẹ orua sa vwẹrokere Jehoshafat womarẹ a vwọ yare ukẹcha vẹ ẹgba rẹ Jihova re vwo yerin ghene ebẹnbẹn .
Wo jẹ oma vo wẹ kpahen ẹrhovwo tiọyen vwẹ irharo rẹ orua wẹ - ẹn .
Orua wẹn cha riẹn nẹ wọ vwẹroso Jihova .
Ọghẹnẹ chọn Jehoshafat uko , ọ je cha chọn wẹ uko .
14 , 15 .
Mavọ yen Hẹzikaya vwo djephia nẹ ọyen vwẹroso Ọghẹnẹ kare kare ?
Vwọ fẹnẹ Jehoshafat , ọsẹ rẹ Hẹzikaya ọgọedjọ , dedena Hẹzikaya davwẹngba rọyen eje vwọ “ gbanọ Ọrovwohwo boma . ”
O “ kporo egbada na ejobi o de rhe kporo ẹshẹ na , ọ da nyavwe Ashera na she teyẹ otọ ọ da guọghọ ọrọdekọ ri Mosis vwẹ ẹronvwo duvwu na ivwivwuvwu , ” kidie ihwo na vwẹ ẹga vwọ kẹ .
Ọ vwẹ ẹwẹn rọyen eje vwọ ga Jihova , ọ da “ nabọ yọnrọn irhi rẹ Ọrovwohwo ji ki Mosis . ” — 2 Ivie 18 : 1 - 6 .
Hẹzikaya vwẹroso Jihova riẹriẹriẹ ọke rẹ Asiria , rọ dia ogangan usuon rẹ akpọeje ọke yena vwọ ro Juda , ọ je vwọ guọnọ ghwọrọ Jerusalẹm .
Ovie rẹ Asiria re se Senakerib vwẹ Jihova vwọ jehwẹ ọ da je djoshọ mu Hẹzikaya .
Ẹkẹvuọvo , Hẹzikaya djerephia vwẹ ẹrhovwo rọyen nẹ ọyen vwẹroso usivwin rẹ Jihova kare kare .
( Se Aizaya 37 : 15 - 20 . )
Ọghẹnẹ kpahenphiyọ ẹrhovwo rọyen na ọke ro vwo ji amakashe vuọvo rhe ghwọrọ isodje rẹ Asiria 185,000 . — Aiz .
37 : 36 , 37 .
16 , 17 .
Idjerhe vọ yen wọ sa vwọ vwẹrokere Hẹzikaya vwẹ ẹga rẹ Ọghẹnẹ ?
Ọke vwọ yanran na , Hẹzikaya da muọga ro dino hwe .
Ọ da rẹ Jihova nẹ ọ karophiyọ esegbuyota rọyen .
( Se 2 Ivie 20 : 1 - 3 . )
Jihova kpahenphiyọ ẹrhovwo rọyen , ọ da nẹrhẹ oma rọyen gan .
Nonẹna , avwanre riẹnre nẹ Ọghẹnẹ rha vwẹ idjerhe rẹ igbunu vwo sivwin idibo rọyen re muọga - a yẹrẹ brẹba arhọ raye - en .
Dedena , kerẹ Hẹzikaya , avwanre je sa vuẹ Jihova vwẹ ẹrhovwo nẹ , “ Mi vwi segbuyota vẹ udu mẹ ejobi vwọ yan kpahe owẹ . ”
Wo vwo imuẹro nẹ Jihova vwo owenvwe vẹ ẹgba rọ vwọ vwẹrote we ọke wọ da muọga ? — Une 41 : 3 .
E de roro kpahen udje rẹ Hẹzikaya na , ọ sa nẹrhẹ a mrẹ ọghanrovwẹ ra vwọ kẹnoma kẹ kemu kemu ro se gbowọphiyọ oyerinkugbe avwanre vẹ Ọghẹnẹ yẹrẹ rọ sa reyọ ọke rẹ ẹga avwanre .
Avwanre guọnọ vwẹrokere ihwo re vwẹ intanẹti vwo titi ihwo efa - a .
Vwọrẹ uyota , iniọvo evo sa vwẹ intanẹti vwo si ovuẹ rhe ihwo rẹ orua kugbe igbeyan rayen .
Ẹkẹvuọvo , ihwo buebun reyọ vwo ruiruo vrẹka , ayen ta ota kẹ ihwo rẹ ayen tobọ vughe - e .
Ayen ghwọrọ ọke buebun vwo nẹ ihoho rẹ ihwo evo yẹrẹ se kpahen ayen .
Imuoshọ herọ siẹrẹ a da ghwọrọ ọke buebun vwẹ erọnvwọn yena ri fiemu - u na .
Onenikristi se phuoma kidie ihwo ri dje omavwerhovwẹn phia kpahen obo ro phi phiyọ intanẹti na pha buebun , ivun ji se miovwo siẹrẹ ihwo rha ta ota kpahọ - ọn .
O muwẹro nẹ ọyinkọn Pọl yẹrẹ Akuila vẹ Prisila cha ghwọrọ ọke rayen kẹdẹ kẹdẹ vwo phi ifoto rayen phiyọ intanẹti yẹrẹ nene ihwo re tobọ dia iniọvo - o ta ota ?
Baibol na tare nẹ Pọl “ gboma phihọ eghwoghwo na . ”
Prisila kugbe Akuila da rha vwẹ ọke rayen “ rhie idjerhe rẹ Ọghẹnẹ na ” kẹ ihwo efa gbagba .
( Iruo 18 : 4 , 5 , 26 ) A sa nọ oma avwanre , ‘ Mi titi ihworakpọ yẹrẹ ghwọrọ ọke buebun phiyọ erọnvwọn ri fiemu - u ? ’ — Se Ẹfesọs 5 : 15 , 16 .
18 , 19 .
Idjerhe sansan vọ yen wọ da guọnọ vwẹrokere Josaya ?
Ovie Josaya , rọ dia uvwrọmọ asivẹ rẹ Hẹzikaya , je yọnrọn irhi rẹ Jihova “ vẹ udu rọye ejobi . ”
( 2 Ikun 34 : 31 ) Ọke rọ vwọ hẹ emeghene , “ ọ da guọnọ Ọghẹnẹ ri Devid , ” ọke ro vwo te ẹgbukpe 20 , o de si edjọ rẹ Juda vwo no .
( Se 2 Ikun Rivie 34 : 1 - 3 . )
Josaya vwo oruru ọgangan kpahen eruo rẹ ọhọre rẹ Ọghẹnẹ , oruru rọyen gan vrẹ e rẹ ivie rẹ Juda buebun efa .
Ẹkẹvuọvo , ọke ra vwọ mrẹ ọbe rẹ Urhi rẹ Mosis na , re vwo se kẹ Josaya , ọ da mrẹ ọghanrovwẹ ro vwo ru ọhọre rẹ Ọghẹnẹ ganphiyọ .
O phiuduphiyọ ihwo efa awọ nẹ ayen rhe ga Jihova .
Ukuotọ rọyen , vwẹ ọke rẹ usuon rẹ Josaya ejobi , ihwo na rhe “ chuko ku Ọrovwohwo Ọghẹnẹ rẹ esẹ raye - en . ” — 2 Ikun 34 : 27 , 33 .
Kerẹ Josaya , e jẹ ighene guọnọ Jihova vwo nẹ ọkiemọ rayen rhe .
Ọ sa dianẹ Ovie Manase yen yono Josaya kpahen arodọnvwẹ rẹ Ọghẹnẹ ọke ro vwo kurhẹriẹ nu .
Ighene , ovwan sikẹrẹ ihwo re kpakore rehẹ orua ovwan kugbe ukoko na rere ayen vuẹ ovwan kpahen erọnvwọn iyoyovwin rẹ Jihova ru kẹ ayen .
Je karophiyọ nẹ Isiesi ọfuanfon na re se kẹ Josaya te ẹwẹn rọyen mamọ , ọ da nẹrhẹ o ru obo ri fori .
Wo de se Baibol na kẹdẹ kẹdẹ ọ sa nẹrhẹ wo ru obo re cha nẹrhẹ omavwerhovwẹn wẹn ganphiyọ , obo re cha kpuriẹn phiyọ oyerinkugbe wẹn vẹ Ọghẹnẹ ji mu we vwọ vwẹ ukẹcha kẹ ihwo efa vwọ guọnọ Ọghẹnẹ .
( Se 2 Ikun Rivie 34 : 18 , 19 . )
Uyono romobọ je sa chọn wẹ uko vwọ mrẹ ẹdia ru wo de se ru yovwinphiyọ vwẹ ẹga rẹ Jihova .
Reyọ obo wo yonori na vwo ruiruo kirobo rẹ Josaya ruru .
20 , 21 . ( a ) Idjerhe vọ yen ivie ẹne nana vwọ họhọ ohwohwo ?
( b ) Die yen e che yono vwẹ uyono rọ cha na ?
Wọ sa mrẹ erere vwo nẹ ẹfuẹrẹn rẹ ivie ẹne rẹ Juda re ga Jihova vẹ ubiudu ọsoso na ?
Ayen ru ọhọre rẹ Ọghẹnẹ vẹ oruru , ayen je vwẹ ẹga kẹ vẹ ubiudu rayen eje .
Ayen ru ọhọre rẹ Ọghẹnẹ ọkieje , tobọ vwẹ ọke rẹ ayen vwo hirharoku ivwighrẹn re gan vrẹ ayen .
Ọ rọ ma rho , ayen vwẹ omamọ rẹ ẹwẹn vwọ ga Jihova .
Kirobo ra cha mrẹ vwẹ uyono rọ vwọ kpahen ọnana , ivie ẹne nana ji vwo echobọ evo .
Dedena , Ohwo rọ fuẹrẹn ubiudu na mrẹrẹ vughe nẹ ayen vwo ubiudu ọsoso kpahọn .
Avwanre je gba - a .
Jihova vwọ fuẹrẹn avwanre na , ọ sa mrẹvughe nẹ avwanre vwẹ ẹga kẹ vẹ ubiudu ọsoso ?
E jẹ e yono kpahen ọnana vwẹ uyono rọ cha na .
“ Imu nana , . . . e si ayen phihọ otọ rere e dia uyono kẹ avwanre , avwanre rẹ oba rẹ oge nana bru rhe . ” — 1 KỌR .
10 : 11 .
UNE : 11 , 61
Asa vẹ Jehoshafat
Hẹzikaya
Josaya
1 , 2 .
Diesorọ a cha vwọ fuẹrẹn udje rẹ ivie ẹne rẹ Juda ?
WỌ DA mrẹ nẹ asan ọvo ghworiẹ ohwo she , wọ cha jomaotọ siẹrẹ wọ da yan wan asan yena ?
A da fuẹrẹn echobọ rẹ ihwo efa , ọ sa chọn avwanre uko vwọ kẹnoma kẹ echobọ tiọyena .
Ọtiọyen ọ je hepha vwẹ akpeyeren rẹ Inenikristi .
E se yono erọnvwọn eghanghanre vwo nẹ echobọ rẹ ihwo efa rhe , ji te i re si phiyotọ vwẹ Baibol na .
Ivie ẹne rẹ Juda re yono kpahen vwẹ uyono rọ wanre na , nabọ ga Jihova vẹ ubiudu ọsoso .
Dedena , ayen ji vwo echobọ evo .
Die yen udje rayen se yono avwanre , mavọ yen a sa vwọ kẹnoma kẹ echobọ rayen ?
E de roro kpahen udje rayen , ọ sa chọn avwanre uko vwọ mrẹ erere nẹ erọnvwọn re si phiyotọ rhabae vwọ kẹ eyono rẹ avwanre . — Se Rom 15 : 4 .
3 - 5 . ( a ) Dede nẹ Asa vwo ubiudu ọsoso kpahen Jihova , ebẹnbẹn vọ yen o hirharoku ?
( b ) Die yen sa nẹrhẹ Asa vwẹroso ohworakpọ ọke rẹ Baasha vwo mukpahen Juda ?
Ẹsosuọ , e jẹ e yono kpahen Asa rere a mrẹ oborẹ Baibol na se vwo djobọte akpeyeren rẹ avwanre .
Asa vwẹroso Jihova ọke rẹ isodje rẹ Itiopia ri te oduduru ọvo vwọ kpare ofovwin bru ayen rhe , ẹkẹvuọvo o ru ọtiọye - en ọke rẹ Baasha ovie rẹ Izrẹl vwọ bọn Ramah , rọ dia orere rọ vẹ Juda gba hẹ ughwru .
( 2 Ikun 16 : 1 - 3 ) Vwẹ ẹdia nana , Asa vwẹroso aghwanre robọ rọyen ọ da ra jẹ udi kẹ Ovie Bẹnhadad rẹ Siria rere o vwo gbevwọso Baasha .
Ona rẹ Asa nana wianre ?
Baibol na da ta : “ Ọke ri Baasha vwo nyo , ọ da da obọ rẹ ebabọn ri Ramah ji , iruo na de ghwe mudje . ”
( 2 Ikun 16 : 5 ) Kọyen a sa tanẹ ona rẹ Asa na wianre ẹsosuọ !
Kẹ , ẹro vọ yen Jihova vwo ni uruemu rẹ Asa na ?
Ọghẹnẹ de ji ọmraro rọyen Hanani ra ghwọku Asa kidie ọ vwẹroso Jihova - a .
( Se 2 Ikun Rivie 16 : 7 - 9 . )
Hanani da ta : “ Kẹ etinẹ yanran ku wọ cha mrẹ ofovwi phi . ”
O phi Baasha kparobọ ẹkẹvuọvo , ofovwin kọyen Asa vẹ ihwo rọyen phiri re te oba rẹ usuon rọyen .
Kirobo re yonori vwẹ uyono rọ wanre na , Ọghẹnẹ fuẹrẹn ubiudu rẹ Asa ọ da mrẹ nẹ o vwo ẹwẹn ọsoso kpahọn .
( 1 Ivie 15 : 14 ) Vwẹ ẹro rẹ Ọghẹnẹ , Asa vwẹ ẹga kẹ , o ji nene irhi rọyen .
Dedena , ọ je cha rioja rẹ orhiẹn ọchọchọ rọyen na .
Die yen nẹrhẹ Asa vwẹroso Bẹnhadad vẹ oma rọyen vwẹ ẹdia nana ukperẹ Jihova ?
O rorori nẹ iroro rọyen yẹrẹ otuofovwin rode se sivwon ukperẹ ukẹcha rẹ Ọghẹnẹ ?
Gbanẹ orharhe uchebro ra vwọ kẹ yen sorọ ?
Die yen echobọ rẹ Asa yono avwanre ?
Djudje rọyen .
Ikuegbe rẹ Asa na che mu avwanre vwọ fuẹrẹn oma avwanre ?
E de hirharoku ebẹnbẹn ride , ọ pha lọlọhọ ra vwọ yare ukẹcha rẹ Jihova .
Ẹkẹvuọvo , ọ da rha dia erọnvwọn itete ra mrẹ kẹdẹ kẹdẹ vwo ?
Avwanre vwẹroso iroro romobọ avwanre ?
Gbanẹ avwanre guọnọ uchebro rọhẹ Baibol na je vwẹ ayen ruiruo ro djerephia nẹ avwanre vwẹroso odjekẹ rẹ Jihova ?
Kerẹ udje , ọ sa dianẹ ihwo rẹ orua wẹn guọnọre nẹ wo kpo uyono yẹrẹ osikoko - o .
Vwẹ ẹdia nana , wọ nokpẹn rẹ odjekẹ mie Jihova rere wo se vwo brorhiẹn ro shephiyọ .
Kẹ , ọ da rha dianẹ iruo wẹn vawabọ jẹ ọ pha bẹnbẹn wọ vwọ mrẹ ọfa vwo ?
Wọ da guọnọ iruo ọfa , wọ cha vuẹ ohwo ro vwo iruo na kpahen ẹdẹ uyono wẹn vwẹ udughwrẹn na ?
Otoro ebẹnbẹn na - a , e jẹ avwanre ru nene eta rẹ ọbuine na , rọ tare nẹ , “ Phi idjerhe wẹn phihọ obọ rẹ Ọrovwohwo ; vwẹ ẹro vwọ suọ , ko ruo kẹ wẹ . ” — Une 37 : 5 .
7 , 8 .
Echobọ vọ yen Jehoshafat ruru , kẹ die yen nẹ obuko rọyen rhe ?
( Ni uhoho rẹsosuọ na . )
Kẹ Jehoshafat , ọmọ rẹ Asa vwo ?
O vwo emamọ iruemu buebun ?
Jehoshafat ru erọnvwọn iyoyovwin buebun kidie ọ vwẹroso Ọghẹnẹ .
Ẹkẹvuọvo , o ji brorhiẹn rẹ ẹkpa evo .
Kerẹ udje , o vwo ọrhuẹrẹphiyotọ rere ọmọshare rọyen vwọ rọvwọn ọmọtẹ rẹ Ovie Ehab rọ dia orumwemwu .
O ji chukoku orhọ - esio rẹ ọmraro Maikaiya , o de nene Ehab ra họnre isodje rẹ Siria .
Vwẹ ofovwin na , Jehoshafat dino ghwu .
O de rhivwin kpo Jerusalẹm .
( 2 Ikun 18 : 1 - 32 ) Ọmraro Jehu da nọ : “ Ku wọ cha ohwo - umwemwu uko rẹ ivun rẹ ihwo rẹ Ọrovwohwo tuoma da vwerhe owẹ ? ” — Se 2 Ikun Rivie 19 : 1 - 3 .
Jehoshafat yono nẹ obo re phiare na rhe ?
Dede nẹ o ji djephia nẹ ọ guọnọ ru obo re vwerhen Ọghẹnẹ oma , ọhọhọre nẹ o yono nẹ obo re phia kẹ na - a , o ji ne eta rẹ Jehu na fiemu - u .
Ọ da rhoma vwo oyerinkugbe vẹ orumwemwu ọfa .
Udjena , ọ vẹ ọvweghwrẹn rẹ Ọghẹnẹ , ọmọ rẹ Ehab , Ovie Ahazaya .
Jehoshafat vẹ Ahazaya de kuomakugbe kare ekọ , ekọ na de shu , i rhe se ru oboresorọ a vwọ kare aye - en . — 2 Ikun 20 : 35 - 37 .
Mavọ yen erharhe rẹ igbeyan se vwo djobọte akpeyeren avwanre ?
Ofori nẹ ikuegbe rẹ Jehoshafat na mu avwanre vwọ fuẹrẹn oma avwanre .
Vwẹ idjerhe vọ ?
Aphro herọ - ọ , Jehoshafat omamọ ovie .
O ru obo ri yoma ọ da je “ vwẹ udu rọye ejobi guọnọ Ọrovwohwo . ”
( 2 Ikun 22 : 9 ) Dedena , o ji rhiẹromrẹ oborẹ orharhe ugbeyan se ruẹ ohwo .
Karophiyọ isẹ nana : “ Ohwo rọ yan nene evwaghwanre ko vwo aghwanre , ẹkẹvuọvo ugbeyan rẹ ẹkpa kọ re oja . ”
( Isẹ 13 : 20 ) Ọ sa dianẹ avwanre guọnọ vwẹ ukẹcha kẹ ohwo ọvo ọ vwọ mrẹ uyota na vughe .
Ẹkẹvuọvo , Jehoshafat dino ghwu fikirẹ oyerinkugbe rọyen vẹ Ehab .
Vwẹ idjerhe vuọvo na , imuoshọ herọ siẹrẹ e de vwo oyerinkugbe vẹ ihwo re ga Jihova - a .
( a ) Die yen udje rẹ Jehoshafat na yono avwanre kpahen orọnvwe ?
( b ) Die yen avwanre karophiyọ siẹrẹ e de hirharoku ọdavwini rẹ erharhe igbeyan ?
Die yen udje rẹ Jehoshafat na yono avwanre ?
Onenikristi se vwo ẹguọnọ rẹ ohwo rọ ga Jihova - a , o se roro nẹ ọ cha sa mrẹ omamọ ohwo rọvwọn vwẹ ukoko na - a .
Yẹrẹ ihwo rẹ orua rọyen re dia Iseri rẹ Jihova - a se kpokpo nẹ ọ rọvwọn rere ‘ o vwo jẹ ẹkpa . ’
Vwọba , ihwo evo se vwo ẹwẹn rẹ oniọvo aye ọvo rọ tare nẹ , “ A ma avwanre vẹ ẹwẹn ra vwọ guọnọ ọrivẹ . ”
Die yen Onenikristi che ru ?
Wo de roro kpahen obo re phia kẹ Jehoshafat , ọ sa chọn wẹ uko .
Ọ nabọ yare odjekẹ rẹ Ọghẹnẹ jovwo .
( 2 Ikun 18 : 4 - 6 ) Ẹkẹvuọvo , die yen phiare ọke rẹ Jehoshafat vwọ vwẹ ugbeyan mu Ehab , ohwo ro vwo ẹguọnọ rẹ Jihova - a ?
Ofori Jehoshafat rha karophiyọ nẹ Jihova guọnọ ihwo rẹ ubiudu rayen dia ọsoso kpahọn .
Nonẹna , ẹro rẹ Ọghẹnẹ ji “ djuẹ kpenẹ kpenẹ wan akpọ na ejobi , ” o muegbe “ ro vwo dje ẹgba rọye ” phia fikirẹ avwanre .
( 2 Ikun 16 : 9 ) Ọ riẹn ẹdia rẹ avwanre hepha o ji vwo ẹguọnọ avwanre .
Wo vwo imuẹro nẹ Ọghẹnẹ riẹnre nẹ wọ guọnọ ọrivẹ orọnvwe , ọ je cha chọn wẹ uko ?
Vwọrẹ imuẹro , ọke na de te , o che ruo !
Wo vwo oyerinkugbe vẹ ohwo rọ dia oniọvo - o ( Ni ẹkorota 10 )
11 , 12 . ( a ) Mavọ yen e ru riẹn obo rehẹ ubiudu rẹ Hẹzikaya ?
( b ) Die yen nẹrhẹ Hẹzikaya vrabọ rẹ ophu rẹ Ọghẹnẹ ?
Udje rẹ Hẹzikaya na yono avwanre kpahen orọnvwọn ọvo ro churobọ si ubiudu na .
Vwẹ ẹdia ọvo , Ohwo rọ fuẹrẹn ubiudu na , da nẹrhẹ a mrẹ obo rehẹ ẹwẹn rẹ Hẹzikaya .
( Se 2 Ikun Rivie 32 : 31 . )
Ọke rẹ Hẹzikaya vwọ muọga ọgangan ọvo , Ọghẹnẹ de dje oka vwọ kẹ ro djerephia nẹ oma rọyen che kpo , oka na yen uhoho rọ yan kpuko .
Fikirẹ ọnana , isun rẹ Babilọn de ji ihwo rhe ayen rhe mrẹ oka na .
( 2 Ivie 20 : 8 - 13 ; 2 Ikun 32 : 24 ) Hẹzikaya de dje “ efe rọye ejobi ” vwọ kẹ ihwo rẹ Babilọn , ọnana nẹrhẹ a mrẹ obo rehẹ ubiudu rọyen siẹrẹ a da “ yan jovwo ” yẹrẹ ọyen ọvo da herọ .
Uruemu rẹ ẹkpa nana nẹrhẹ a “ riẹn obo re hẹ udu ” rẹ Hẹzikaya .
Baibol na vuẹ avwanre obo re so omaẹkparọ rẹ Hẹzikaya na - a .
Isodje rẹ Asiria ro phikparobọ yen sorọ gbanẹ idjerhe rẹ igbunu rẹ Ọghẹnẹ vwo sivwon nẹ ọga na ?
Gbanẹ kidie nẹ o “ feri gangan ọ ke je mrẹ ọghọ ” ?
A ghwa riẹ - ẹn , ẹkẹvuọvo fikirẹ omaephuo rẹ Hẹzikaya , ọ “ rha kpẹvwẹ ẹse re ru kẹ na - a . ”
Ọ da ohwo gan !
Dede nẹ ọ rẹ Ọghẹnẹ nẹ ọyen garọ vẹ ẹwẹn ọsoso , Hẹzikaya churhi rẹ Jihova ọke ọvo .
Ọke vwọ yanran na , “ Hẹzikaya da rhe vwẹ oma rọye kpotọ , ” ọ vẹ ihwo rọyen rha mrẹ ophu rẹ Ọghẹnẹ - ẹ . — 2 Ikun 32 : 25 - 27 ; Une 138 : 6 .
13 , 14 . ( a ) Ọke vọ yen Jihova sa vwọ ‘ yanjẹ avwanre vwo rere ọ vwọ davwen avwanre ni ’ ?
( b ) Die yen e se ru kpahen ujiri ra vwọ kẹ avwanre fikirẹ obo ra riẹn ru ?
Die yen ikuegbe rẹ Hẹzikaya na yono avwanre ?
Karophiyọ nẹ a mrẹ omaephuo rẹ Hẹzikaya vughe ọke rẹ Jihova vwo phi Senakerib kparobọ nu kugbe o ghwe vwo sivwin ọga rẹ Hẹzikaya nu .
Nonẹna , avwanre da nabọ ru orọnvwọn ọvo nu , a sa je tanẹ Jihova ‘ yanjẹ avwanre vwo rere ọ vwọ davwen avwanre ni , ’ a sa vwọ mrẹ obo rehẹ ubiudu avwanre ?
Kerẹ udje , oniọvo ọshare sa davwẹngba rọyen eje vwo muegbe rẹ ota ọ me je ta yoyovwin vwọ kẹ otu buebun .
Ihwo buebun che jiro fikirẹ ota rọyen na .
Die yen o che ru kpahen ujiri na ?
E de jiri avwanre , e jẹ a vwẹ eta rẹ Jesu nana vwo ruiruo : “ Wo de ru obo re ji iji kẹ wẹ nu , ke ta , Avwanre idibo ri fi emuọvo - o ; avwanre di ru ẹkẹn iruo ro te avwanre . ”
( Luk 17 : 10 ) Udje rẹ Hẹzikaya na yono avwanre orọnvwọn ọfa .
Omaephuo rọyen vwomaphia kidie ọ “ rha kpẹvwẹ ẹse re ru kẹ na - a . ”
E de roro kpahen oborẹ Ọghẹnẹ ru kẹ avwanre , ọ cha chọn avwanre uko vwọ kẹnoma kẹ uruemu ro tu Jihova oma .
A sa kpẹvwẹ Jihova womarẹ ota avwanre .
Ọ kẹ avwanre Baibol na vẹ ẹwẹn ọfuanfon rọ reyọ vwo biẹcha ihwo rọyen .
15 , 16 .
Diesorọ ochọnvwe rẹ Ọghẹnẹ vwọ va Josaya abọ , o ji vwo ghwu ?
Ọ rọ koba , die yen avwanre se yono mie Ovie Josaya ?
Roro kpahen obo re nẹrhẹ e phiokparobọ vẹ obo ri hwere .
( Se 2 Ikun Rivie 35 : 20 - 22 . )
Josaya “ da ra vwa ” Ovie Niko rẹ Ijipt , dede nẹ ovie na vuẹrẹ nẹ ọ vẹ ọyen vwo ẹghwọ vuọvo - o .
Baibol na tare nẹ “ unu rẹ Ọghẹnẹ ” yen eta rẹ Niko na nurhe .
Kẹ diesorọ Josaya vwọ yanran re nene họnre ?
Baibol na vuẹ avwanre - e .
Die yen rha sa nẹrhẹ Josaya riẹn nẹ unu rẹ Jihova yen eta rẹ Niko na nurhe ?
Ọ rha sa nọ ọmraro Jerimaya .
( 2 Ikun 35 : 23 , 25 ) Ẹkẹvuọvo , ikuegbe na djerephia sẹ o ru ọtiọye - en .
Vwọba , Kikamish ọyen Niko ra , ọ ra họnre “ uwevwi ” ọfa , ọ diẹ Jerusalẹmu - u .
Vwọ vrẹ ọyen , Niko hanrhe Jihova yẹrẹ ihwo rọye - en .
Ọtiọyena , ọyen orharhe orhiẹn rẹ Josaya vwọ yanran re nene Niko họnre .
Wọ sa mrẹ oborẹ ọnana yono avwanre ?
E de hirharoku ebẹnbẹn , e jẹ e roro kpahen obo re sa dia ọhọre rẹ Jihova kpahen ẹdia na .
E de hirharoku ebẹnbẹn , die yen sa chọn avwanre uko vwọ kẹnoma kẹ oka rẹ echobọ rẹ Josaya ?
Ebẹnbẹn da vwomaphia , e jẹ e roro kpahen uchebro rẹ Baibol na , a je vwẹ ayen ruiruo vwẹ idjerhe abavo .
A sa tobọ nọ mie ekpako na vwẹ ẹdia evo .
Ọ sa dianẹ avwanre nabọ roro kpahen ẹdia na nure , a je tobọ ru ehiahiẹ kpahọn .
Dedena , ekpako na sa chọn avwanre uko vwọ vwẹ ẹkpo rẹ Baibol efa vwọ fuẹrẹn ẹdia na vrẹ oborẹ avwanre roriro te jovwo .
Kerẹ udje , aye rọ dia Onenikristi riẹnre nẹ ofori ọyen vwo kpo iruo aghwoghwo .
( Iruo 4 : 20 ) Ẹkẹvuọvo , ọ da rha dianẹ ọ guọnọ kpo aghwoghwo ẹdẹ ọvo jẹ ọshare rọyen rọ dia Oseri rẹ Jihova - a guọnọre nẹ ọ daji uwevwin vwo ?
Ọshare na nẹ o krirẹ ayen ghwọrọ ọke kugbe re , ọ je guọnọ nẹ ayen ru orọnvwọn ọvo kugbe .
Oniọvo aye na se roro kpahen ẹkpo rẹ Baibol evo kerẹ re vwo nyupho rẹ Ọghẹnẹ vrẹ ọ rẹ ohworakpọ kugbe iji re vwo ruiruo rẹ aghwoghwo na . ( Mat .
28 : 19 , 20 ; Iruo 5 : 29 ) Dedena , o ji fo nẹ o roro kpahen omaevwokpotọ ra guọnọ mie kerẹ aye kugbe uruemu rẹ erorokẹ ro fori nẹ o djephia . ( Ẹfe . 5 : 22 - 24 ; Fil .
4 : 5 ) Ọshare na senre nẹ o ruiruo aghwoghwo na kakaka - a gbanẹ ọ de guọnọ nẹ o ru orọnvwọn ọvo vwẹ ẹdẹ yena ?
Ofori nẹ avwanre vwo ẹro abavo dede nẹ a davwẹngba re vwo ru ọhọre rẹ Ọghẹnẹ ji vwo omamọ rẹ ẹwẹn obrorhiẹn .
Mavọ yen wọ sa vwọ mrẹ erere vwo nẹ ikuegbe rẹ ivie ẹne nana rhe ?
Fikirẹ jẹgba , avwanre se ji ru echobọ rẹ ivie ẹne nana ruru na .
Avwanre ( 1 ) sa vwẹroso aghwanre rẹ ohworakpọ , ( 2 ) se mu erharhe igbeyan , ( 3 ) se phuoma , yẹrẹ ( 4 ) se jẹ ọhọre rẹ Ọghẹnẹ eroro kpahọn tavwen e ki brorhiẹn .
Jihova mrẹ erhuvwu vwẹ oma avwanre kirobo rọ mrẹ vwẹ oma rẹ ivie ẹne nana , ọnana ghini uruemu esiri ro djephia kẹ avwanre !
Jihova je mrẹ oborẹ ẹguọnọ re vwo kpahọn kodo te , vẹ oborẹ avwanre ghini vwo ẹwẹn ra vwọ ga te .
Kọyensorọ ọ vwọ kẹ avwanre orhọ - esio womarẹ idje nana rere a sa vwọ kẹnoma kẹ echobọ egangan .
E jẹ avwanre eje roro kpahen idje nana , a je kpẹvwẹ Jihova rọ vwẹ ayen kẹ avwanre !
Gianni vẹ Maurizio igbeyan omarẹ ẹgbukpe 50 re .
O vwo ọke ọvo rẹ oyerinkugbe rayen vwọ hẹ ẹdia rẹ imuoshọ .
Maurizio da ta : “ O vwo ọke ovọ mi vwo ru erọnvwọn evo re nẹrhẹ avwanre hẹriẹ oma . ”
Gianni da vwọba : “ Maurizio yen yono uvwe Baibol na .
Ọ da rhe dia oniru kẹ vwẹ .
Ọtiọyena , me nama roro nẹ o se ru obo ro ruru na - a .
Ofu akpọ de rhi dje vwe hwe kidie me riẹnre nẹ avwanre cha hẹriẹ oma .
Kọ ghwa họhọ nẹ e ku vwe phiyotọ . ”
OMAMỌ ugbeyan pha ghanghanre mamọ , obọdẹn rẹ oyerinkugbe je dia obo re vwo kpregede - e .
Oyerinkugbe na da hẹ ẹdia rẹ imuoshọ , die yen e se ru ?
E se yono erọnvwọn buebun vwo mie ihwo re djunute vwẹ Baibol na ri vwo uvi rẹ ugbeyan ẹkẹvuọvo ọke vwọ yanran na , oyerinkugbe rayen de rhi hirharoku ẹdia rẹ imuoshọ .
Devid rọ dia osuigegede kugbe ovie na , vwo emamọ igbeyan .
Ẹwẹn avwanre sa djẹ kpo ohwo kerẹ Jonatan .
( 1 Sam . 18 : 1 ) Ẹkẹvuọvo , Devid ji vwo igbeyan efa kerẹ ọmraro Natan .
Baibol na ghwa vuẹ avwanre ọke rẹ ugbeyan rayen vwọ tonphiyọ - ọ .
Dedena , o vwo ọke ọvo rẹ Devid vwọ vuẹ Natan obo rọ guọnọ ru kerẹ ugbeyan .
Devid guọnọ bọn uwevwin kẹ Jihova .
O muẹro nẹ Devid vwẹ ẹro ọghanghanre vwo nẹ uchebro rẹ Natan kerẹ ugbeyan kugbe ohwo ro vwo ẹwẹn ọfuanfon rẹ Jihova . — 2 Sam .
7 : 2 , 3 .
Ẹkẹvuọvo , orọnvwọn ọvo da rhe phia ro phi oyerinkugbe rayen phiyọ ẹdia rẹ imuoshọ .
Ovie Devid nene Batsheba gbe igberadja , o de ji hwe ọshare rọyen , Yuraya . ( 2 Sam .
11 : 2 - 21 ) Devid fuevun kẹ Jihova ikpe buebun re , o ji titi orhiẹn abavo .
Ẹkẹvuọvo , o de rhi ru umwemwu ra ghẹmrẹ nana !
Die yen phia kẹ omamọ ovie nana ?
Ọ riẹn oborẹ umwemwu rọyen na gan te ?
O rorori nẹ o se sionu kẹ Ọghẹnẹ ?
Die yen Natan che ru ?
Ọ cha vwẹ uphẹn kẹ ohwo ọfa nẹ ọ ra vuẹ ovie na obo ro ruru ?
Ihwo efa tobọ je riẹn kpahen oborẹ Devid hwe Yuraya wan .
Natan che phioma phiyọ ẹdia na rere ugbeyan rayen fan ?
Arhọ rẹ Natan tobọ jehẹ ukpokpogho siẹrẹ o de bru Devid ra .
Ọ diẹ Devid yen hwe Yuraya rọ riẹn emu vuọvo - o ?
Dedena , Natan ọmraro rẹ Ọghẹnẹ .
Ọ riẹnre nẹ ọyen de fotovwin , o che djobọte oyerinkugbe rọyen vẹ Devid , ẹwẹn obrorhiẹn rọyen ji che kpokpo .
Ugbeyan rọyen , Devid ru obo re brare vwẹ ẹro rẹ Jihova .
Ovie na guọnọ ukẹcha rere ọ vẹ Ọghẹnẹ sa vwọ rhoma vwo omamọ oyerinkugbe .
Vwọrẹ uyota , Devid guọnọ uvi rẹ ugbeyan asaọkiephana .
Natan , oka rẹ ugbeyan tiọyen .
Ọ vwẹ ota na phia womarẹ udje ro se te ẹwẹn rẹ Devid ọ vwọ dianẹ ọ ka dia osuigegede jovwo na .
Natan vwẹ ovuẹ rẹ Ọghẹnẹ vwọ kẹ Devid vwẹ idjerhe rẹ Devid da sa mrẹ oborẹ umwemwu rọyen na gan te , o mi ji ru orọnvwọn kpahọn . — 2 Sam .
12 : 1 - 14 .
Die wo che ru siẹrẹ ugbeyan wẹn de ru umwemwu ọgangan ?
Wo se roro nẹ wọ da ta ota phia , ugbeyan rẹ ovwan cha fan .
Yẹrẹ wo se roro nẹ , wọ da vuẹ ekpako na , ihwo re sa vwẹ ukẹcha kẹ ugbeyan wẹn , o mudiaphiyọ nẹ wo kuro phiyotọ .
Die wo che ru ?
Gianni , re djunute vwẹ obenu na da ta : “ Me mrẹvughe nẹ emu ọvo shechọ .
Maurizio rhe rhie evun kẹ vwẹ kirobo ro ruẹ jovwo - o .
Mi de brora dede nẹ ọ bẹn kẹ vwẹ gangan .
Ki mi roro : ‘ Die me cha vuẹ ro jẹ ẹriẹn ?
Ivun se miovwon ! ’
Jẹ , me vwọ karophiyọ oborẹ avwanre yono kpahen re , mi de fiudugberi ra ta ota kẹ .
Maurizio ka chọn vwẹ uko jovwo re .
Me guọnọ nẹ ugbeyan avwanre fa - an , ẹkẹvuọvo me guọnọ chọn uko kidie mi vwo ẹguọnọ rọyen . ”
Maurizio da ta : “ Gianni ta uyota kẹ vwẹ , obo rọ tare na gbare .
Me riẹnre nẹ ọ diẹ ọyen yẹrẹ Jihova yen so obo ri nẹ obuko rẹ umwemwu mẹ na rhe - e .
Mi de rhiabọreyọ ọghwọku na , ọke ọvo vwọ wan nu , me da rhoma mudia gan vwẹ ukoko na . ”
Devid ji vwo igbeyan efa ri bicha vwẹ ọke rẹ ukpokpogho .
Ọvo tiọyen yen Hushai , rẹ Baibol na seri nẹ “ ugbeyan ri Devid . ” ( 2 Sam .
16 : 16 ; 1 Ikun 27 : 33 ) Ọ sa dianẹ ọ wian vwẹ aguare rẹ ovie na jovwo kerẹ uvi rẹ ugbeyan , rọ yan uwevwin ra vuẹrẹ vwẹ odjahọn .
Ọke rẹ ọmọ rẹ Devid re se Absalọm vwọ reyọ uvie na mie , ihwo rẹ Izrẹl buebun da ka ẹbẹre rẹ Absalọm , ẹkẹvuọvo Hushai ru ọtiọye - en .
Devid vwọ djẹ , Hushai de brora .
Oborẹ ọmọ rọyen vẹ ihwo efa rọ vwẹroso ruro na , da Devid mamọ .
Ẹkẹvuọvo , Hushai fuevun kẹ kerẹ ohwo ro muegbe rọ vwọ vwẹ arhọ rọyen kpahotọ rere ọ sa vwọ yanghan iroro rẹ Absalọm na .
Ọ diẹ fikirẹ iruo rọyen kerẹ ohwo rọ wian vwẹ aguare rẹ Devid yen nẹrhẹ o vwo ẹwẹn nana - a .
Ẹkẹvuọvo , omamọ rẹ ugbeyan rọ fuevun dẹn , ọyen o ruẹ . — 2 Sam .
15 : 13 - 17 , 32 - 37 ; 16 : 15 – 17 : 16 .
Ọ vwerhoma ra vwọ mrẹ iniọvo eya vẹ eshare ri vwo oyerinkugbe rọ vrẹ e di vwo ruiruo ra vwọ kẹ ohwo vwẹ ukoko na .
Womarẹ uruemu rayen ayen tanẹ , “ Mẹvwẹ ugbeyan wẹn , ọ diẹ a gba vwẹ ruo - o , ẹkẹvuọvo kidie nẹ wọ pha ghanghanre kẹ vwẹ . ”
Ọnana yen oborẹ oniọvo re se Federico rhiẹromrẹ .
O se chirakon rẹ ebẹnbẹn evo ri tere oma kidie ugbeyan ọghanghanre rọyen re se Antonio bicha .
Federico da ta : “ Ọke rẹ Antonio vwọ kua rhe ukoko avwanre , avwanre da rhe dia igbeyan .
Avwanre ihwo ivẹ idibo rowian , avwanre je wian kuẹgbe mamọ .
O rhe kri - i , e de vwo mu ọkpako .
Vwọ vrẹ ugbeyan mẹ , ọ je hepha kerẹ oniru vwọ kẹ vwẹ . ”
Federico de ru umwemwu ọvo .
Kpakpata , ọ da yare ukẹcha rẹ ekpako na , ẹkẹvuọvo ọ rha sa ga kerẹ ọkobaro yẹrẹ odibo rowia - an .
Die yen Antonio ruru ?
Ọke rẹ Federico vwo hirharoku ebẹnbẹn , ugbeyan rọyen Antonio nabọ kerhọ kẹ je vwẹ uchebro vwọ kẹ
Federico vwọ karophiyọ , ọ da ta : “ Me mrẹrẹ nẹ ẹdia mẹ na da Antonio mamọ .
O bicha vwẹ dẹn .
Ọ ghene guọnọ nẹ me rhoma mudia gan vwẹ ukoko na , ọ yan juvwe vwo kakaka - a .
O phiuduphiyawọ mẹ rere me vwọ yọnre gan , ofu vwo juvwe edje . ”
Antonio da ta : “ Me vẹ Federico nabọ ghwọrọ ọke kugbe .
Me guọnọre nẹ ọ riẹn nẹ o se rhie evun kẹ vwẹ kpahen kemu kemu , tobọ ji te obo re miavwọn . ”
Ọ kẹ ohwo omavwerhovwẹn nẹ Federico rhoma mudia gan vwẹ ukoko na , a da rhoma reyọ vwo mu ọkobaro kugbe odibo rowian .
Antonio da ta : “ Dede nẹ ọ diẹ ukoko vuọvo yen avwanre hepha enẹna - a , oyerinkugbe avwanre kpẹkpẹ vrẹ obo ri jovwo . ”
Die wo che ru siẹrẹ ugbeyan rọ kẹrowẹ da sen wẹ ọke wọ vwọ ma guọnọ ukẹcha rọyen ?
A mrẹ vwo dje ọmiaovwẹ rọye - en .
Wo se vwo ghovwo ?
Oyerinkugbe rẹ ovwan sa rhoma gan kirobo rọ hepha jovwo ?
Roro kpahen obo re phia kẹ Jesu vwẹ ẹdẹ re koba rẹ akpeyeren rọyen .
Ọ vẹ idibo rọyen nabọ ghwọrọ ọke kugbe , ayen ji vwo omamọ oyerinkugbe .
Jesu tobọ se ayen igbeyan rọyen .
( Jọn 15 : 15 ) Ẹkẹvuọvo , die yen phiare ọke re vwo muo ?
Idibo na da djẹ jovwo .
Pita tare jovwo nẹ ọyen cha sa yanjẹ Onini rọyen vwo - o , ẹkẹvuọvo vwẹ ason yena , Pita da sen nẹ ọyen tobọ vughe Jesu - u ! — Mat .
26 : 31 - 33 , 56 , 69 - 75 .
Jesu riẹnre nẹ ọyen ọvo yen che hirharoku ọdavwini rọ koba ro che rhiẹromrẹ .
O se roro nẹ e ku ọyen phiyotọ .
Dedena , otaẹtakuẹgbe rọyen vẹ idibo na ọke ra vwọ rhọvwọn nushi nu , djerephia nẹ ivun rẹ idibo na miovwiro - o , yẹrẹ ọ tobọ muophu kpahen aye - en .
Jesu rhoma kere echobọ rẹ idibo na vwọ kẹ aye - en , tobọ ji te oborẹ ayen ruru vwẹ ason re vwo muo na - a .
Vwọ fẹnẹ ọyena , Jesu phiuduphiyawọ rẹ Pita vẹ idibo ichekọ na .
O djerephia nẹ ọ vwẹroso ayen ọke rọ vwọ kẹ ayen odjekẹ sansan ri shekpahen iruo aghwoghwo na .
Jesu ji ni idibo na kerẹ igbeyan rọyen .
Ẹguọnọ ro djephia te ayen ẹwẹn mamọ .
O muẹro nẹ ayen rhe vwo ẹwẹn ayen vwọ rhoma sen Jesu kakaka - a .
Ayen da nabọ ruiruo rẹ Jesu vwọ kẹ ayen na . — Iruo 1 : 8 ; Kọl .
1 : 23 .
Oniọvo aye Elvira karophiyọ ọke rọ vẹ ugbeyan rọyen Giuliana vwo vwo ẹghwọ , ọ da ta : “ Ọ da vwẹ mamọ ọke rẹ Giuliana vwọ vuẹ vwẹ nẹ mi ru obo ri miovwiro ivun .
Obo mi ruro na ghini yovwi - in .
Ẹkẹvuọvo , obo ri me gbevwunu yen ọdavwẹ ro vwo kpahen ovwẹ , o ji roro kpahen oborẹ uruemu mẹ na sa so kẹ vwẹ .
Omamọ uruemu rọyen na cha sa chọrovwẹro - o , ukperẹ ọ vwọ tẹnrovi echobọ mẹ , o de mu ẹwẹn kpahen oborẹ uruemu mẹ na che djobọte vwe wan .
Me kpẹvwẹ Jihova nẹ mi vwo ugbeyan rọ vwẹ ọdavwẹ mẹ vwọ ka obaro rẹ ọ rọyen . ”
Ọtiọyena , die yen omamọ ugbeyan che ru siẹrẹ oyerinkugbe rayen da hẹ ẹdia rẹ imuoshọ ?
O che muegbe rọ vwọ vuẹ ọrivẹ rọyen vwẹ idjerhe rẹ ẹguọnọ .
Ugbeyan na cha dia kerẹ Natan vẹ Hushai ri bicha Devid vwẹ ọke rẹ ukpokpogho , ọ je cha dia kerẹ Jesu ro vwo ghovwo .
Wẹwẹ oka rẹ ugbeyan tiọyen ?
Vwẹ 2012 , a tọn ẹbẹre sansan rẹ ochẹ re ruru ikpe 3,000 re wanre mrẹ , ọnana kpare oruru rẹ ihwo ri ruẹ ehiahiẹ .
Diesorọ oborẹ ayen tọn mrẹ na vwọ ghanre ?
Ọ dia ẹbẹre sansan rẹ ochẹ na yen ghanre - e , ẹkẹvuọvo obo re si phiyọ ayen .
Ihwo ri ruẹ ehiahiẹ na vwọ rhuẹrẹ ẹbẹre sansan rẹ ochẹ na kugbe nu , ayen da mrẹ isiesi rẹ awanre ọvo vwẹ oma rọyen .
Ọ tare nẹ , “ Eshba’al Ben [ ọmọ rẹ ] Beda ’ . ”
Ọna yen obọ rẹsosuọ ihwo ri ruẹ ehiahiẹ vwo tu mrẹ odẹ nana vwẹ orọnvwọn rẹ awanre .
Vwọrẹ uyota , a je mrẹ Eshbaal ọfa vwẹ Baibol na , ọyen ọvo usun rẹ emọ rẹ Ovie Sọl .
( 1 Ikun 8 : 33 ; 9 : 39 ) Ọshare ọvo ro yono ọbe kodo re se Yosef Garfinkel ro ji vwobọ vwẹ ehiahiẹ nana , da ta : “ Ọ vwerhoma nẹ a mrẹ odẹ re se Eshba’al vwẹ Baibol na ọke rẹ usuon rẹ Ovie Devid , ọke vuọvo yena yen a je vwọ ma ochẹ rẹ ihwo ri ruẹ ehiahiẹ rhe tọn mrẹ na . ”
Ihwo evo roro nẹ ọke rẹ Ovie Devid ọvo yen e vwo se odẹ nana .
Abọ ọfa , owian rẹ ihwo ri ruẹ ehiahiẹ na rhọnvwephiyọ oborẹ Baibol na tare .
Vwẹ asan ọfa rẹ Baibol na , e se odẹ rẹ Eshbaal na Ish - bosheth , a vwẹ “ bosheth ” vwo wene “ baal . ” ( 2 Sam .
2 : 10 ) Diesorọ ?
Ihwo evo ri ru ehiahiẹ da ta : “ Vwẹ II Samuẹl a ghwa vwẹ odẹ na vwo ruiruo ọtiọye - en kidie o churobọ si ọghẹnẹ rẹ ihwo rẹ Kenan re se Ba’al , rọ dia ọghẹnẹ rẹ osio , ẹkẹvuọvo odẹ na dẹn . . . a sẹro rọyen vwẹ ọbe rẹ Ikun Rivie . ”
3 “ Hwa Osa rẹ Emu Wo Veri ”
Bro ive wo ve kẹ Jihova re ?
Ọvo , ivẹ , gbanẹ erha ?
Wo rorori nẹ wọ nabọ yerẹn mu ayen kirobo rẹ ẹgba wẹn muru ?
Kẹ ive rẹ omaẹvwọkpahotọ wẹn yẹrẹ ive rẹ orọnvwe wẹn vwo ?
Uyovwinrota nana cha karophiyọ avwanre omamọ udje rẹ Jẹfta vẹ Hanah phiyotọ kẹ avwanre rẹ avwanre vwọ davwẹngba vwo ru oborẹ avwanre veri kẹ Ọghẹnẹ .
9 Die Yen Che No Siẹrẹ Uvie rẹ Ọghẹnẹ da Rhe ?
Ọke buebun avwanre roro kpahen oborẹ Jihova cha vwọ kẹ avwanre vwẹ Iparadaisi , ẹkẹvuọvo vwẹ uyovwinrota nana , avwanre cha tẹnrovi obo ro che si no .
Die yen Jihova che si no rere akpọ na sa vwọ vọn vẹ ufuoma kugbe omavwerhovwẹn ?
E de roro kpahen ẹkpahọnphiyọ rẹ onọ nana , ọ cha bọn esegbuyota avwanre gan , je chọn avwanre uko vwo chirakon .
14 Ikuegbe rẹ Akpeyeren ​ — Mi Brorhiẹn Me Vwọ Dia Isodje rẹ Kristi
18 “ Obrorhiẹ rẹ Akpọ na ” Ruẹ Obo re Gbare Ọkieje
23 Wo Vwo Ẹro rẹ Jihova Vwo Nẹ Orhiẹn Ọsoso ?
Avwanre de roro nẹ e shenyẹ avwanre jovwo re , ọnana sa dia ọdavwini vwọ kẹ esegbuyota , omaevwokpotọ vẹ evun - ẹfuọn avwanre .
Iyovwinreta nana fuẹrẹn ikuegbe erha rehẹ Baibol na re sa chọn avwanre uko vwo vwo ẹro rẹ Jihova vwo nẹ orhiẹn ọsoso .
28 Jẹ Uruemu rẹ Omaevwoze Wẹn Ghwa Ujiri Rhe Jihova !
Jihova guọnọ ukẹcha vuọvo - o ; dedena , oma vwerhọn siẹrẹ ọ da mrẹ owenvwe rẹ avwanre vwori ra vwọ ka ẹbẹre rẹ usuon rọyen .
Ọbe rẹ Iguẹdjọ uyovwin 4 vẹ 5 djerephia nẹ oma vwerhen Jihova a da vwomakpahotọ vwo ru ọhọre rọyen .
“ Akpọ na cha wanvrẹn , kugbe ojevwe rọye ; ẹkẹvuọvo ohwo ro ru ọhọre rẹ Ọghẹnẹ kọ dia bẹdẹ . ” ​ — 1 JỌN 2 : 17 .
UNE : 134 , 24
Die yen Jihova che ru kpahen irumwemwu vẹ ikoko ri ru umiovwo ?
Mavọ yen Jihova che vwo si erharhe uruemu vẹ ẹdia akpeyeren rọ pha brabra no ?
Die ofori nẹ wo ru rere wọ sa vwọ dia ọke rẹ akpọ ọbrabra nana de no nu ?
1 , 2 . ( a ) Idjerhe vọ yen a sa vwọ vwẹ akpọ nana vwo dje onogbozighi re brorhiẹn rẹ ughwu hwe ?
( Ni uhoho rẹsosuọ na . ) ( b ) Die yen ihwo cha mrẹvughe siẹrẹ oghwọrọ na da wan nu ?
“ ORIVWIN RỌ YAN ! ”
A ta ota nana ọke re vwo suẹn onogbozighi ọvo vwo nẹ uwodi .
Diesorọ elọkpa ri suẹn ọshare na vwọ ta ota nana ?
Oma rẹ ọshare na ganre ; ọ diẹ ọ muọga ro che hwe - e .
Ẹkẹvuọvo , elọkpa na suon kpo asan ra da cha teyen ọshare nana hwe .
Onogbozighi na ghwa họhọ ohwo ro ghwure kidie e brorhiẹn rẹ ughwu hwe nure .
*
Vwẹ ọhọ ọvo , akpọ nana pha kerẹ ọshare yena rọ yan kpo ughwu rọyen na .
E brorhiẹn rẹ oghwọrọ hwe akpọ nana ọke grongron rọ wanre , oghwọrọ na ji sikẹre mamọ re .
Baibol na da ta : “ Akpọ na . . . wanvrẹn . ”
( 1 Jọn 2 : 17 ) Vwọrẹ imuẹro , akpọ na che vwoba .
Dedena , ofẹnẹ ọvo herọ uvwre rẹ oba rẹ akpọ na vẹ ọ rẹ onogbozighi yena .
Ọke re de che hwe ọshare na , ihwo evo sa rhoma nọ enọ kpahen orhiẹn re bruru na , yẹrẹ tanẹ a dobọ rẹ ehwe na ji emerha .
Ẹkẹvuọvo , vwọ kẹ akpọ na , Osun rẹ akpọ vẹ odjuvwu yen brorhiẹn ọgbagba nana .
( Urhi 32 : 4 ) A cha dobọ rẹ oghwọrọ na ji emerha - a , a je cha nọ enọ kpahen orhiẹn na - a .
Oghwọrọ na da wan nu , kohwo kohwo ro che chekọ cha rhe mrẹvughe nẹ ọnana orhiẹn esiri .
Omafuvwe rode kọ cha dia !
Die yen a cha fuẹrẹn vwẹ uyono nana ?
Kẹ , die yen “ akpọ na ” rọ “ wanvrẹn ” na churobọ si ?
Erọnvwọn buebun rẹ ihwo roro nẹ e cha dia bẹdẹ bẹdẹ vwẹ akpọ na nonẹna , che no .
Ọyen iyẹnrẹn ọbrabra ?
Kakaka !
Ọyena tobọ ẹbẹre ọghanghanre ọvo rẹ “ iyẹnrẹ esiri ” rẹ Uvie na . ( Mat .
24 : 14 ) E gbe jẹ a fuẹrẹn obo ri che no siẹrẹ Uvie rẹ Ọghẹnẹ da rhe .
A cha ta ota kpahen ẹkpo ẹne : irumwemwu , ikoko ri ru umiovwo , erharhe uruemu , vẹ ẹdia akpeyeren rọ pha brabra .
Vwẹ ẹkpo ọvuọvo , avwanre che yono kpahen ( 1 ) obo ro djobọte avwanre wan nonẹna , ( 2 ) oborẹ Jihova che ru kpahọn , kugbe ( 3 ) obo rọ cha vwẹ omamọ ẹdia vwo wene .
Idjerhe vọ yen erharhe ihwo vwo djobọte avwanre nonẹna ?
Mavọ yen irumwemwu na djobọte avwanre wan nonẹna ?
Ẹwẹn ọfuanfon na vwo mu ọyinkọn Pọl vwo si nẹ avwanre che yerin vwẹ “ ẹdẹ ebrabra ” nu , o de ji si : “ Ihwo umwemwu kugbe otu ri muẹ odẹ kẹ oma re miovwẹ phihọ . ” ( 2 Tim .
3 : 1 - 5 , 13 ) Wọ mrẹ orugba rẹ eta yena re ?
Buebun rẹ avwanre rhiẹromrẹ oja vwẹ abọ rẹ ihwo ri shenyẹ ihwo ekueku , ri vwo utuoma rẹ ihwo , vẹ inogbozighi ra ghẹmrẹ .
Evo siomanẹ ruẹ umwemwu na - a ; efa tobọ vwẹ odẹ rẹ ọvwata vwo rhurhu imwemwu rẹ ayen ruẹ .
Ọ da tobọ dianẹ avwanre ji rhiẹromrẹ ẹdia nana komobọ - ọ , ihwo ebrabra tiọyen ji djobọte avwanre nonẹna .
Ọ da ohwo mamọ siẹrẹ e de nyo kpahen erharhe erọnvwọn rẹ ayen ruẹ .
Oborẹ ayen gboja kẹ emọ , ihwo re kpakore , vẹ ihwo efa ri vwo ọchuko - o , nẹrhẹ oshọ muẹ ohwo .
Erharhe ihwo vwo uruemu rẹ eranvwe , ayen tobọ ruẹ kerẹ emekashe rẹ Idẹbono .
( Jems 3 : 15 ) Oma vwerhen avwanre nẹ Baibol na vwẹ omamọ iyẹnrẹn vwo wene erharhe iyẹnrẹn tiọyena .
( a ) Uphẹn vọ yen ji rhiẹphiyọ kẹ irumwemwu ?
( b ) Die yen cha phia kẹ irumwemwu re rhọnvwe kurhẹriẹ - ẹ ?
Die yen Jihova che ru ?
Asaọkiephana , Jihova vwẹ ọke kẹ irumwemwu na ayen vwo kurhẹriẹ .
( Aiz . 55 : 7 ) E ji brorhiẹn rẹ ughwu hwe ayen ohwo vuọvo - o .
Eyeren nana yen e brorhiẹn rẹ oghwọrọ hwe re .
Ẹkẹvuọvo , kẹ ihwo re rhọnvwe kurhẹriẹ - ẹ , re ka ẹbẹre rẹ akpọ nana re te ọke rẹ ukpokpogho rode na vwo ?
Jihova veri nẹ ọyen che si erharhe ihwo nẹ otọrakpọ na bẹdẹ bẹdẹ .
( Se Une Rẹ Ejiro 37 : 10 . )
Irumwemwu na se roro nẹ ayen cha vrabọ rẹ ẹdjọeguo .
Buebun rayen siẹ oborẹ ayen ruẹ nẹ , ayen je vrabọ rẹ oja ro fori nẹ ayen re fikirẹ umwemwu rayen na .
( Job 21 : 7 , 9 ) Dedena , Baibol na karophiyọ avwanre nẹ , “ ẹro rọye hẹ idjerhe rẹ ohwo rẹ akpọ , ọ mrẹ ichiyotọ rọye ejobi .
Egho eyẹ ebri herọ rẹ iruimwemwu de sioma rẹ ayen nẹ - ẹ . ”
( Job 34 : 21 , 22 ) Ayen che se siomanu kẹ Jihova Ọghẹnẹ - ẹ .
O vwo ohwo vuọvo rọ sa phiẹ - ẹn ; o ji vwo ebri yẹrẹ asan okokodo vuọvo rẹ ẹro rẹ Ọghẹnẹ jẹ ẹmrẹ - ẹ .
Amagidọn da wan nu , avwanre che ni asan rẹ irumwemwu dia , a rha cha mrẹ aye - en .
A cha ghwọrọ ayen bẹdẹ bẹdẹ ! ​ — Une 37 : 12 - 15 .
Amono yen cha reyọ ẹdia rẹ irumwemwu na , diesorọ ọnana vwọ dia iyẹnrẹn esiri ?
Amono yen cha reyọ ẹdia rẹ irumwemwu ?
Jihova ve ive oyoyovwin nana : “ Ihwo dẹndẹn ri che vwo otọ na , vwẹ evun rẹ oyovwe rode kọye ayen da gọlọ . ”
Asan ọfa vwẹ une yena da je tanẹ , “ Ọvwata cha re ughwẹ rẹ otọ na , kọ dia enu rọye bẹdẹ . ”
( Une 37 : 11 , 29 ) Amono yen “ ihwo dẹndẹn ” kugbe “ ọvwata ” na ?
Ihwo dẹndẹn na yen ihwo ri rhiabọreyọ iyono vẹ odjekẹ rẹ Jihova ; evwata ke rha hẹ ihwo ri vwo ẹguọnọ rẹ ayen vwo ru obo ri yoma vwẹ ẹro rẹ Jihova Ọghẹnẹ .
Vwẹ akpọ na nonẹna , irumwemwu bun vrẹ evwata shesheri .
Ẹkẹvuọvo , vwẹ akpọ kpokpọ rọ cha na , ihwo dẹndẹn kugbe evwata na ọvo yen cha dia otọrakpọ na .
Ihwo nana yen che ru akpọ na phiyọ iparadaisi !
Idjerhe vọ yen ikoko ri ru umiovwo vwo djobọte avwanre nonẹna ?
Idjerhe vọ yen ikoko ri ru umiovwo vwo djobọte avwanre nonẹna ?
Ikoko sansan yen ruẹ umiovwo buebun ra mrẹ vwẹ akpọ na nonẹna , ọ dia ihworakpọ - ọ .
Kerẹ udje ẹga sansan yono efian kpahen oborẹ Ọghẹnẹ hepha , ẹroẹvwọsuọ rẹ Baibol na , obo re cha phia kẹ ihworakpọ vẹ otọrakpọ na , kugbe eta efa buebun .
Kẹ ogangan rẹ usuon ri titi ofovwin vẹ ozighi , ri shenyẹ ivwiogbere vẹ ihwo ri vwo ọchuko - o , ra jẹ udi kẹ , ri ji nẹ ihwo ruẹ vwo ?
Kẹ ikọmpini ride ri miovwo odju na vwo , re guọghọ erọnvwọn Ọghẹnẹ ma phiyọ otọrakpọ na , ri gborho ihwo re dẹ erọnvwọn mie ayen rere ayen vwo fe , jẹ oduduru rẹ ihwo hẹ ẹdia rẹ ọbẹnvwẹ ?
Aphro herọ - ọ , ikoko nana yen tobọ sua ojaẹriọ rọ vọn akpọ na nonẹna .
Kirobo rẹ Baibol na tare , die yen cha phia kẹ ikoko re pha kerẹ igbenu vẹ ibrotọ nonẹna ?
Die yen Jihova che ru ?
Ukpokpogho rode na cha tonphiyọ ọke rẹ usuon rẹ akpọ na da cha vwọso ẹga efian ejobi , re vwo dje igberadja re se Babilọn Rode na . ( Ẹvwọ .
17 : 1 , 2 , 16 ; 18 : 1 - 4 ) A cha ghwọrọ ikoko rẹ ẹga na eje no riẹriẹriẹ .
Kẹ ikoko ichekọ ri ji ruẹ umiovwo vwo ?
Baibol na vwẹ ikoko nana vẹ ogangan rayen vwo dje igbenu vẹ ibrotọ re niri nẹ e che se ghwie - e .
( Se Ẹvwọphia 6 : 14 . )
Baibol na tare nẹ e che ghwie usuon rẹ akpọ na vẹ ikoko re vwẹroso ayen eje .
Ukpokpogho rode na che kuphiyọ vẹ oghwọrọ rẹ usuon rẹ akpọ na kugbe ihwo re ka ẹbẹre rayen . ( Jer .
25 : 31 - 33 ) A rha cha mrẹ ikoko tiọyena ọfa kakaka - a !
Die yen kẹ avwanre imuẹro nẹ akpọ kpokpọ na cha dia ọ rẹ ufuoma ?
Die yen cha reyọ ẹdia rẹ ikoko ri ru umiovwo na ?
Amagidọn da wan nu , ukoko ọvo je cha dia otọrakpọ na ?
Baibol na da ta : “ Ẹkẹvuọvo kirobo rẹ ive rọye epha avwanre hẹrhẹ idjuvwu ekpokpọ kugbe akpọ rẹ ọvwata cha dia . ”
( 2 Pita 3 : 13 ) Odjuvwu vẹ akpọ awanre , rọ dia usuon ri ru umiovwo vẹ ihwo rehẹ otọ rayen , che no kare kare .
Die yen cha reyọ ẹdia rayen ?
Ota na “ idjuvwu ekpokpọ kugbe akpọ ” kpokpọ na mudiaphiyọ nẹ usuon kpokpọ cha dia vẹ ihwo re cha dia otọ rẹ usuon na .
Ozighi cha kanre Uvie rẹ Jesu che sun na kidie Jihova Ọghẹnẹ dia ohwo rẹ ozighi - i . ( 1 Kọr .
14 : 33 ) Kọyen “ akpọ ” kpokpọ na cha dia ọ rẹ ufuoma .
Emamọ eshare re cha vwẹrote ẹdia sansan cha dia .
( Une 45 : 16 ) Ayen che nene odjekẹ rẹ Kristi vẹ ihwo 144,000 na .
Vwẹ ẹro roro obo rọ cha dia siẹrẹ a da vwẹ ukoko vuọvo rọ pha yoyovwin vwo wene ikoko eje ri ruẹ umiovwo nonẹna !
Erharhe iruemu vọ yehẹ asan wọ dia , kẹ mavọ ọnana djobọte we vẹ orua wẹn ?
Idjerhe vọ yen erharhe iruemu vwo djobọte avwanre nonẹna ?
Avwanre yerẹn vwẹ akpọ rọ vọnre vẹ erharhe iruemu .
Ọfanrhiẹn , jẹ evun - ẹfuọn , vẹ ozighi rọ vrẹka vọn akpọ nana .
Esẹ vẹ ini davwẹngba ayen vwọ sẹro rẹ emọ rayen vwo nẹ abọ rẹ iruemu nana .
Erọnvwọn ra vwọ diotọ tobọ titi koka koka rẹ erharhe iruemu , ayen vwẹ irhi rẹ Jihova vwọ jehwẹ . ( Aiz .
5 : 20 ) Inenikristi rẹ uyota davwẹngba vwọ kẹnoma kẹ ayen .
Ayen davwẹngba ayen vwọ sẹro rẹ ọyọnregan rayen vwevunrẹ akpọ ro muọghọ kẹ irhi rẹ Jihova - a .
Die yen orhiẹn rẹ Jihova bru hwe Sodọm vẹ Gomora na yono avwanre ?
Die yen Jihova che ru kpahen erharhe iruemu nana ?
Roro kpahen obo ro ruru ọke rẹ umwemwu vwọ vọn Sodọm vẹ Gomora .
( Se 2 Pita 2 : 6 - 8 . )
Ofu dje Lọt mamọ fikirẹ umwemwu rọ riarierẹ vẹ orua rọyen phiyọ .
Jihova ghwọrọ akpọ yena , o vwo phi oba phiyọ umwemwu .
Ẹkẹvuọvo o ji ruo ọ “ vwọ dia oniru kẹ ayen ihwo umwemwu . ”
Kirobo rẹ Jihova phi oba phiyọ erharhe iruemu rẹ ọke yena , ọtiọyen o ji che phi oba phiyọ umwemwu rẹ akpọ nana .
Erọnvwọn vọ yen wọ rhẹro rọyen nẹ wo che ru vwẹ akpọ kpokpọ na ?
Die yen che wene erharhe iruemu ?
Omamọ erọnvwọn yen e che ru vwẹ Iparadaisi na .
Roro kpahen iruo re che vwo wene akpọ na phiyọ iparadaisi kugbe ra cha vwọ bọn iwevwin kẹ oma avwanre vẹ ihwo rẹ avwanre vwo ẹguọnọ kpahen .
Vwẹ ẹro roro aghọghọ rọ cha dia ọke re de che dede iduduru rẹ ihwo ri ghwuru ra rhọnvwọn nushi , re ji che vwo yono ayen kpahen idjerhe rẹ Jihova vẹ obo ro ru kẹ ihworakpọ . ( Aiz .
65 : 21 , 22 ; Iruo 24 : 15 ) Akpeyeren avwanre kọ cha vọn vẹ erọnvwọn sansan re cha kẹ avwanre aghọghọ je hwarhiẹ ujiri bru Jihova !
Die yen nẹ obuko rẹ ẹvwọsuọ rẹ Eshu , Adam , vẹ Ivi rhe ?
Mavọ yen ẹdia akpeyeren rọ pha brabra djobọte avwanre nonẹna ?
Irumwemwu , ikoko ri ru umiovwo , vẹ erharhe iruemu ; enana eje nẹrhẹ akpeyeren dia gangan nonẹna .
Ono yen sa tanẹ ofovwin , ọbẹnvwẹ , yẹrẹ utuoma rẹ ẹkuotọ djobọte ọye - en ?
Kẹ ọga vẹ ughwu vwo ?
Avwanre ihwo ejobi rhiẹromrẹ erọnvwọn nana .
Eshu , Adam , vẹ Ivi re vwọso Jihova yen ghwa erọnvwọn nana eje rhe .
O vwo ohwo vuọvo rọ sa vrabọ rẹ obo ri nẹ obuko rẹ ẹvwọsuọ rayen na rhe - e .
Die yen Jihova che ru kpahen ẹdia akpeyeren rọ pha brabra na ?
Djunute udje ọvo .
Die yen Jihova che ru kpahen ẹdia rẹ akpeyeren na ?
Kerẹ udje , ofovwin .
Jihova veri nẹ ọyen che phi oba phiyọ ofovwin bẹdẹ bẹdẹ .
( Se Une Rẹ Ejiro 46 : 8 , 9 . )
Kẹ ọga vwo ?
O che siono . ( Aiz .
33 : 24 ) Ughwu vwo ?
Jihova che muo rọ bẹdẹ !
( Aiz . 25 : 8 ) O ji che si ọbẹnvwẹ no .
( Une 72 : 12 - 16 ) Ọtiọyen o ji che ru kpahen erọnvwọn efa re nẹrhẹ akpọ na bẹn avwanre eyeren nonẹna .
O che phi oba phiyọ orharhe ‘ odju ’ rẹ akpọ nana , kidie ẹwẹn rẹ Eshu vẹ emekashe rọyen ri kpokpo ihwo nonẹna che no . ​ — Ẹfe .
2 : 2 .
Vwẹ ẹro roro akpọ rẹ ofovwin , ọga , yẹrẹ ughwu kanre !
( Ni ẹkorota 15 )
Erọnvwọn vọ yen che no ọke rẹ ofovwin Amagidọn da wan nu ?
Vwẹ ẹwẹn roro obo rọ cha dia ọke rẹ ofovwin , ọga , yẹrẹ ughwu de nẹ akpọ na .
Di roro ; a rha cha mrẹ isodje - e !
Ekuakua rẹ ofovwin rha cha dia - a .
Họspito , idọktọ , inọsu , imọshuare , ughworivwin , yẹrẹ asan rẹ shi ihwo phiyọ rha cha dia - a !
Ọ vwọ dianẹ ozighi rha herọ na - a , a rha cha mrẹ ihwo re rhẹrẹ asan yẹrẹ elọkpa - a , ọkiọvo e rhe che vwo isiaphrẹ dede - e !
Vwẹ ẹro roro oka rẹ ẹwẹn re dọe ro che rhe ihwo ọke yena !
16 , 17 . ( a ) Die yen cha phia kẹ ihwo re cha wanvrẹn Amagidọn ?
Djudje rọyen . ( b ) Mavọ yen avwanre se vwo vwo imuẹro nẹ e che nene akpọ nana ghwọrọ - ọ ?
Mavọ yen akpọ na cha dia ọke rẹ ẹdia akpeyeren ọbrabra nana de no nu ?
Ọ cha bẹn ra vwọ vwẹ ẹwẹn roro .
Akpọ nana vọnre vẹ oja mamọ , kọ ghwa họhọ nẹ oja na riẹnriẹn avwanre oma re .
Kerẹ udje , edo rẹ itreni sa riẹnriẹn ihwo re dia kẹrẹ asan ra da ro itreni oma ayen de jẹ edo na e no sua , ọtiọyen ji te ihwo re dia kẹrẹ erhurhu , ọnrhe na sa riẹnriẹn ayen oma ayen rha cha riẹn sẹ asan na gbo - on .
Ẹkẹvuọvo , ayen da kua kpo asan ọfa , kẹ ayen cha mrẹ nẹ ughwu yen ayen hepha jovwo !
Die yen cha reyọ ẹdia rẹ oja avwanre ria nonẹna ?
Une Rẹ Ejiro 37 : 11 , da kpahen : “ Vwẹ evun rẹ oyovwe rode kọye ayen da gọlọ . ”
Eta yena vwerhen owẹ oma ?
Ọnana yen oborẹ Jihova guọnọ vwọ kẹ wẹ .
Ọtiọyena , gba davwẹngba wẹn eje wo vwo tinka mu Jihova Ọghẹnẹ vẹ ukoko rọyen vwẹ ẹdẹ ebrabra re koba nana !
Ni iphiẹrophiyọ wẹn ghanghanre , roro kpahọn kokodo , vwẹ ẹwẹn wẹn vwo roro kpahen obo rọ cha dia , wo ji ghwoghwo vwọ kẹ ihwo efa ! ( 1 Tim .
4 : 15 , 16 ; 1 Pita 3 : 15 ) Ọke yena , ku wo se vwo imuẹro nẹ wo che nene akpọ ọbrabra nana ghwọrọ - ọ .
Wọ cha dia vẹ omavwerhovwẹn bẹdẹ bẹdẹ !
Ẹkorota nana djisẹ rẹ obo re ruẹ vwẹ uwodi rehẹ ẹbẹre evo rẹ United States , ikpe buebun re wanre .

“ Oragha na , iruo rọye gbare ; kidie idjerhe rọye ejobi ọsoso . ” ​ — URHI 32 : 4 .
UNE : 112 , 89
Maika 7 : 7
Isẹ 19 : 3
Matiu 18 : 15
Mavọ yen Ebraham djẹ imuẹro rọyen phia kpahen orhiẹn abavo rẹ Jihova ?
( Ni uhoho rẹsosuọ na . )
“ OBRORHIẸ rẹ akpọ na rhe se ru obo re gbare ? ”
( Jẹn . 18 : 25 ) Ebraham vwẹ onọ yena vwo dje imuẹro rọyen phia kpahen Jihova nẹ o che brorhiẹn ọsoso kpahen Sodọm vẹ Gomora .
Ebraham riẹnre nẹ Jihova che se “ hwe evwata kugbe iruimwemwu ” kugbe - e .
Vwọ kẹ Ebraham , “ a sa mrẹ - ẹ . ”
Ẹgbukpe 400 vwọ wan nu , Jihova da ta kpahen oma rọyen : “ Oragha na , iruo rọye gbare ; kidie idjerhe rọye ejobi ọsoso .
Ọghẹnẹ rẹ uyota ro vwo umwemwu - u , ọvwata vẹ ohwo ọsoso o ruẹ . ” ​ — Urhi 31 : 19 ; 32 : 4 .
Diesorọ a vwọ tanẹ Jihova che se shenyẹ ohwo - o ?
Diesorọ Ebraham vwo vwo imuẹro nẹ Jihova cha vwẹ ọkieje vwo brorhiẹn ọsoso ?
Kidie Jihova yen udje rọ ma rho kparobọ rẹ orhiẹn ọsoso kugbe ọvwata .
Vwọrẹ uyota , ubiota na “ ọsoso ” kugbe “ ọvwata ” vwomaphia kuẹgbe mamọ vwẹ ẹbẹre ra vwẹ Hibru si vwẹ Baibol na .
Ofẹnẹ herọ vwẹ uvwrẹ rẹ obo re dia ọsoso vẹ obo re gbare ?
Ẹjo .
Ọ vwọ dianẹ Jihova yen esiri rẹ ọvwata eje na , ẹro ọsoso ọyen o vwo nẹ erọnvwọn .
Kirobo rẹ Baibol na tare , “ Ọ guọnọ ọvwata kugbe ọsoso . ” ​ — Une 33 : 5 .
Djunute udje rẹ oshenyẹ ra mrẹ vwẹ akpọ na nonẹna .
Oma vwerhen ihwo ri vwo omamọ ẹwẹn kidie ayen riẹnre nẹ Jihova ohwo ọsoso , dede nẹ akpọneje vọnre vẹ oshenyẹ .
Fikirẹ ọnana , avwanre ohwo ọvuọvo se rhiẹromrẹ oshenyẹ ọke sansan .
Kerẹ udje , e mu ihwo phiyọ uwodi ekueku .
Ihwo evo dia uwodi ikpe buebun ekueku , ena kpokpọ ra vwọ fuẹrẹn ikẹn rẹ oma kọyen a vwọ riẹn nẹ ọ dia ayen yen ru emu na - a , e ki siobọnu ayen .
Dede nẹ oshenyẹ tiọyena sa so ophu vẹ ofudjevwe kẹ ohwo , Inenikristi sa tobọ mrẹ nẹ o vwo oka rẹ oshenyẹ ọfa rọ tobọ gan vrẹ ọnana .
Die yen sa nẹrhẹ esegbuyota avwanre phieghe ?
Inenikristi riẹnre nẹ ayen che rhiẹromrẹ oshenyẹ vwẹ akpọ na .
Ẹkẹvuọvo , esegbuyota avwanre se phieghe siẹrẹ e de rhiẹromrẹ obo re họhọ oshenyẹ vwevunrẹ ukoko na .
Die wo che ru siẹrẹ wo de roro nẹ ukoko na yẹrẹ oniọvo ọvo gbeweku ?
Wọ cha vwẹ uphẹn kẹ nẹ ọ dia ekprowọ kẹ wẹ ?
Diesorọ o vwo jẹ emu ọrhorha ẹdia kẹ Onenikristi siẹrẹ o de rhiẹromrẹ oshenyẹ vwẹ ukoko na ?
Fikirẹ jẹgba , avwanrẹ ruẹchọ , ọtiọyena avwanre se rhiẹromrẹ oshenyẹ vwevunrẹ ukoko na , yẹrẹ e se ru orọnvwọn rọ sa dia oshenyẹ vwọ kẹ ohwo ọfa .

( 1 Jọn 1 : 8 ) Dede nẹ a fobọ mrẹ ẹdia tiọyen vwẹ ukoko na - a , jẹ oshenyẹ tiọyen da phia , ọ dia ekprowọ vwọ kẹ Inenikristi re fuevu - un .
Kọyensorọ Jihova vwọ kẹ avwanre uchebro vwevunrẹ Baibol na re sa chọn avwanre uko vwọ sẹro rẹ ọyọnregan ọ da tobọ dianẹ e gbe avwanre ku vwevunrẹ ukoko na . ​ — Une 55 : 12 - 14 .
6 , 7 .
Oshenyẹ vọ yen oniọvo ọvo rhiẹromrẹ vwẹ ukoko na , kẹ uruemu vọ yen chọn rọ uko vwẹ ẹdia nana ?
Roro kpahen obo re phia kẹ Willi Diehl .
Vwo nẹ 1931 , Oniọvo Diehl da ga vwẹ Bẹtẹl rọhẹ Bern , obẹ Switzerland .
Vwẹ 1946 , o de kpo iklasi rẹ ẹrenren rẹ Isikuru rẹ Gilead vwẹ New York , U.S.A .
O vwo wontọ nu , a da vuẹ nẹ ọ ra ga kerẹ oniruo okinriariẹ vwẹ Switzerland .
Vwẹ ikuegbe rẹ akpeyeren rọyen , Oniọvo Diehl da ta : “ Vwẹ May 1949 , me da vuẹ esiri ukoko rọhẹ Bern nẹ me guọnọ rọvwọn . ”
Die yen ẹkpahọnphiyọ rayen ?
“ Ọkobaro ọkieje ọvo kọyen wọ cha dia . ”
Oniọvo Diehl da je ta : Ayen rhọnvwere nẹ me ta ota vwẹ umukpe - e . . .
Buebun rẹ iniọvo na rhe yeren avwanre - e , kọ ghwa họhọ nẹ a djẹ avwanre nẹ ukoko . ”
Die yen Oniọvo Diehl ruru ?
Ọ da ta : “ Avwanre riẹnre nẹ a vwọ rọvwọn dia obo re chọre - e , ọtiọyena avwanre da vwẹroso Jihova je nẹrhovwo ọkieje . ”
Ọke vwọ yanran na , a da kpọ iroro ọchọchọ ayen vwo kpahen orọnvwe na vi , a da vwẹ uphẹn rẹ ẹga rẹ oniọvo Diehl vwọ kẹ rhivwin .
Ọ mrẹ erere kidie ọ fuevun kẹ Jihova .
* E jẹ avwanre nọ oma avwanre , ‘ Mi se dje oka rẹ uruemu tiọyen phia ọke me da mrẹ oka rẹ oshenyẹ tiọyen .
Me cha hẹrhẹ Jihova gbanẹ mi che ru obo rehẹ ẹwẹn mẹ ? ’ ​ — Isẹ 11 : 2 ; se Maika 7 : 7 .
Die yen sa nẹrhẹ wo roro nẹ e shenyẹ wẹ yẹrẹ oniọvo ọfa jovwo re ?
Wo se roro nẹ e shenyẹ wẹ yẹrẹ oniọvo ọfa vwẹ ukoko na jovwo re .
Iroro sa phiẹn wẹ kidie wọ gbare - e yẹrẹ wọ riẹn kpahen ota na eje - e .
Vwẹ kẹdia kẹdia eje , sẹ avwanre vwo ẹruọ rẹ ota na fiotọ yẹrẹ e niro chọ , e jẹ avwanre nẹrhovwo kẹ Jihova , a vwẹrosuọ je fuevun kpahọn , ọnana cha nẹrhẹ avwanre vrabọ re vwo “ mu ophu kpahe Ọrovwohwo . ” ​ — Se Isẹ 19 : 3 .
Ihwo vọ yen e che yono kpahen vwẹ uyono nana vẹ ọ rọ cha na ?
E jẹ e roro kpahen udje erha rẹ oshenyẹ ra mrẹre vwẹ Baibol na .
Vwẹ uyono nana , avwanre che yono kpahen obo re phiare uvwre rẹ uvwrọmọ asivẹ rẹ Ebraham re se Josẹf vẹ iniọvo rọyen .
Vwẹ uyono rọ cha na , avwanre che yono kpahen oyerinkugbe rẹ Jihova vẹ Ovie Ehab kugbe oborẹ ọyinkọn Pita rhiẹromrẹ vwẹ Antiọk rẹ Siria .
Re de che yono kpahen ihwo nana , jokaphiyọ ẹkpo re sa chọn wẹ uko vwọ sẹro rẹ esegbuyota wẹn , kugbe oyerinkugbe wẹn vẹ Jihova , ma rho wo de no nẹ e shenyẹ wẹ jovwo re .
10 , 11 . ( a ) Idjerhe sansan vọ yen e vwo shenyẹ Josẹf ?
( b ) Uphẹn vọ yen rhiẹphiyọ kẹ Josẹf ọke rọ vwọ hẹ uwodi ?
Josẹf , ọyen odibo rẹ Jihova rọ fuevun , o rhiẹromrẹ oshenyẹ vwẹ abọ rẹ erhorha , ẹkẹvuọvo , ma bra kparobọ iniọvo evun rọyen ji shenyẹ .
Josẹf vwọ joma te ẹgbukpe 20 re , iniọvo rọyen da shẹ kerẹ ọviẹn .
E de muo kpo Ijipt . ( Jẹn .
37 : 23 - 28 ; 42 : 21 ) Vwẹ orere kpokpọ na , e de gun efian nyẹ nẹ ọ guọnọ gba aye rẹ onini rọyen duẹ , ọtiọyena e de muo phiyọ uwodi jẹ e nyo mie tavwe - en . ( Jẹn .
39 : 17 - 20 ) Ọke rọ vwọ dia ọviẹn kugbe ọke re vwo muo phiyọ uwodi na te omarẹ ẹgbukpe 13 .
Die yen udje rẹ Josẹf yono avwanre rọ sa chọn avwanre uko siẹrẹ e de rhiẹromrẹ oshenyẹ vwẹ abọ rẹ iniọvo ukoko na ?
O vwo ọke ọvo rẹ Josẹf vwo gbikun rẹ obo re phiare kẹ ohwo ọvo rọ jehẹ uwodi na .
Ọshare nana yen omuidi rẹ ovie na .
Ọke rẹ Josẹf vẹ omuidi na vwọ hẹ uwodi , omuidi na da vwerhen evwerhẹn , Josẹf da fan otọ rọyen vwọ kẹ .
Josẹf vuẹrẹ nẹ e che siobọno , ko ji che rhivwin kpo ẹdia rẹ omuidi rọ hepha jovwo vwẹ uwevwin rẹ Fero .
Josẹf vwọ fan otọ rẹ evwerhẹn na kẹ nu , ọ da ghwa vwẹ uphẹn yena vwọ vuẹ kpahen oma rọyen .
Avwanre se yono omamọ udje vwo nẹ oborẹ Josẹf tare vẹ obo rọ tare - e . ​ — Jẹn .
40 : 5 - 13 .
12 , 13 . ( a ) Mavọ yen eta rẹ Josẹf vuẹ omuidi na vwo djephia nẹ o ghwe rhiabọreyọ ẹdia rọyen na - a ?
( b ) Eta vọ yen Josẹf jẹ omuidi na ẹvuẹ ?
Se Jẹnẹsis 40 : 14 , 15 .
Noso nẹ Josẹf tare nẹ “ e cho vwe nẹ otọ ri Hibru rhe . ”
Aphro herọ - ọ , e ghini shenyẹ .

Josẹf tarọ phephẹn nẹ o ru obo ra tare nẹ o ruru na - a .
Kọyensorọ ọ vwọ vuẹ omuidi na nẹ o vuẹ Fero kpahen ọyen .
Diesorọ ?
Ọ da ta : “ Re o si vwe nẹ uwevwi nana . ”
Eta rẹ Josẹf na djerephia nẹ o ghwe rhiabọreyọ ẹdia rọyen na ?
Kakaka !
Ọ riẹnre dẹn nẹ e di shenyẹ ekueku .
Josẹf nabọ vuẹ omuidi na kpahen obo re phiare eje kidie ọ sa vwẹ ẹdia rọyen na vwọ chọn uko .
Jokaphiyọ nẹ Baibol na djerephia nẹ Josẹf vuẹ ihwo efa tobọ ji te Fero dede kpahen oborẹ iniọvo rọyen shẹrẹ wa - an .
Ọke rẹ iniọvo na vwo nene Josẹf rhuẹrẹ kugbe je kua rhe Ijipt , Fero nabọ dede ayen , ayen je riavwerhen rẹ “ otọ esiri rẹ Ijipt na ejobi . ” ​ — Jẹn .
45 : 16 - 20 .
Iguegun sa nẹrhẹ erọnvwọn rhoma miovwinphiyọ ( Ni ẹkorota 14 )
Die yen cha nẹrhẹ avwanre kẹnoma kẹ iguegun ọ da dianẹ avwanre rhiẹromrẹ oshenyẹ vwẹ ukoko na ?
Onenikristi de no nẹ e shenyẹ ọyen , e jẹ ọ davwẹngba o vwo jẹ ihwo efa ẹvuẹ .
Dedena , ohwo na sa yare ukẹcha rẹ ekpako na je vuẹ ayen siẹrẹ oniọvo ọvo de ru umwemwu ọgangan . ( Liv .
5 : 1 ) Ẹkẹvuọvo , vwẹ ẹdia buebun , o ghwe churobọ siẹ umwemwu ọganga - an , ọ sa dia obo ra sa rhuẹrẹ vwẹ obuko rẹ ekpako na .
( Se Matiu 5 : 23 , 24 ; 18 : 15 . )
E jẹ a vwẹ iji rẹ Baibol na vwọ rhuẹrẹ ẹdia tiọyena phiyọ .
Ọkiọvo dede , a sa rhoma rhe mrẹvughe nẹ obo re phiare na dia oshenyẹ - ẹ .
Oma cha vwerhen avwanre siẹrẹ a da rhe mrẹvughe nẹ avwanre miovwo oniọvo vuọvo vwẹ ẹdia nana - a !
Karophiyọ nẹ owenẹ iroro avwanre gbare yẹrẹ ọ chọre , iguegun cha sa nẹrhẹ ẹdia na yovwinphiyọ - ọ .
Evun - ẹfuọn kẹ Jihova vẹ iniọvo na cha nẹrhẹ avwanre kẹnoma kẹ iguegun .
Ọbuine na vwọ ta ota kpahen “ ohwo ro vwo abe - e , ” ọ da tanẹ , ọ “ vwẹ unu rọye vwo miovwẹ - ẹ , ro ruẹ emu umwemwu kẹ ugbeyan rọye - e . ” ​ — Une 15 : 2 , 3 ; Jems 3 : 5 .
Idjerhe vọ yen oyerinkugbe rẹ Josẹf vẹ Jihova vwọ hwarhiẹ erere bro rhe ?
Oyerinkugbe rẹ Josẹf vẹ Jihova yono avwanre uyono ọghanghanre ọvo .
Uvwre rẹ ẹgbukpe 13 rọ rioja na , Josẹf djerephia nẹ ọyen vwo ẹro rẹ Jihova vwo nẹ emu . ( Jẹn .
45 : 5 - 8 ) Ọ hanrhe Jihova fikirẹ obo re phia kẹ na - a .
Dede nẹ oja rọ rere chọerọ ẹro - o , jẹ o muophu ọgangan fikirẹ ọnana - a .
Ọ rọ ma rho , ọ dobọ rẹ oyerinkugbe rọyen vẹ Jihova ji fikirẹ jẹgba rẹ ihwo efa - a .
Evun - ẹfuọn rẹ Josẹf nẹrhẹ ọ sa mrẹ obọ rẹ Jihova ọke rọ vwọ rhuẹrẹ ẹdia na phiyọ je vwẹ ebruba kẹ vẹ orua rọyen .
Diesorọ e vwo sikẹrẹ Jihova vrẹ obo ri jovwo siẹrẹ e de shenyẹ avwanre vwevunrẹ ukoko na ?
Vwẹ idjerhe vuọvo na , ofori nẹ e ni oyerinkugbe rẹ avwanre vẹ Jihova ghanghanre , je sẹro rọyen .
E jẹ echobọ rẹ ihwo efa guọghọ oyerinkugbe rẹ avwanre vẹ Ọghẹnẹ rẹ avwanre ga na - a .
( Rom 8 : 38 , 39 ) Ukperẹ ọtiọyen , siẹrẹ oniọvo de gbe avwanre ku yẹrẹ shenyẹ avwanre , e jẹ a vwẹrokere Josẹf rere e sikẹrẹ Jihova vrẹ obo ri jovwo , a vwẹ ẹro rọyen vwo ni ẹdia na .
Wọ da davwẹngba vwo ru oborẹ Baibol na tare nẹ e ru kpahen ẹdia na nu , gba yan jovwo kẹ Jihova , ọ cha rhuẹrẹ phiyọ vwẹ ọke vẹ idjerhe ro fori .
Mavọ yen e se vwo djephia nẹ avwanre vwẹroso “ Obrorhiẹ rẹ akpọ na ” ?
Avwanre che jẹ oshenyẹ ẹmrẹ vwẹ akpọ nana - a .
Ọ sa dianẹ wẹ yẹrẹ ohwo ọfa wo vugheri rhiẹromrẹ yẹrẹ riẹn kpahen obo re họhọ oshenyẹ vwẹ ukoko na jovwo re , dedena , ọ fobọ phia kakaka - a .
Wo jẹ ọyena dia ekprowọ kẹ wẹ - ẹ .
( Une 119 : 165 ) Kerẹ idibo rẹ Jihova , ofori nẹ avwanre fuevun kẹ Jihova je vwẹrosuọ womarẹ ẹrhovwo .
E jẹ avwanre je karophiyọ nẹ ọ sa dianẹ avwanre ghwa riẹn obo re phiare na fiotọ - ọ .
Ọ sa dianẹ avwanre yen tobọ nẹ ẹdia na chọ fikirẹ jẹgba .
Kirobo re yono nẹ udje rẹ Josẹf rhe , e jẹ avwanre kẹnoma kẹ eta ebrabra , kidie ọ sa nẹrhẹ ẹdia na miovwinphiyọ .
Vwọba , ukperẹ avwanre vwo brorhiẹn rẹ ota na komobọ , e jẹ avwanre chirakon je fuevun hẹrhẹ Jihova rere ọ rhuẹrẹ ẹdia na phiyọ .
Ọnana cha ghwa ebruphiyọ rẹ Jihova rhe kirobo rọ phia kẹ Josẹf .
Aphro herọ - ọ , avwanre vwo imuẹro nẹ , “ Obrorhiẹ rẹ akpọ na ” che ru obo re gbare ọkieje “ kidie idjerhe rọye ejobi ọsoso . ” ​ — Jẹn .
18 : 25 ; Urhi 32 : 4 .
Die yen e che yono vwẹ uyono rọ vwọ kpahen ọnana ?
Vwẹ uyono rọ vwọ kpahen ọnana , avwanre cha fuẹrẹn ẹdia ivẹ ra da mrẹ oshenyẹ vwẹ uvwre rẹ ihwo rẹ Jihova vwẹ ọke awanre .
Ẹrhomafuẹrẹn rẹ ikuegbe nana che dje oborẹ omaevwokpotọ vẹ evwoghovwo churobọ si ubiẹro rẹ Jihova vwo ni orhiẹn ọsoso .
Wọ sa mrẹ ikuegbe rẹ akpeyeren rẹ Willi Diehl vwẹ uyovwinrota na , “ Jehovah Is My God , in Whom I Will Trust , ” rọhẹ Uwevwin Orhẹrẹ rẹ November 1 , 1991 ( ọ rẹ oyibo ) .
© 2016 Watch Tower Bible and Tract Society of Pennsylvania
UHOHO RỌHẸ OPHARO ỌBE NA
Vwẹ Lusaka , Zambia , iniọvo kpo iruo aghwoghwo vẹ omavwerhovwẹn .
Ọguan Ruvie rẹ ayen nabọ vwẹrote na vwẹ omamọ oseri phia vwẹ ekogho na
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ 2016
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
“ Hwa osa rẹ ive wẹn kẹ Ọro Me Kpenu na . ” ​ — UNE 50 : 14 .
UNE : 63 , 59
ive rẹ omaẹvwọkpahotọ wẹn ?
ive rẹ orọnvwe wẹn ?
ive wo veri ọke wọ vwọ ro ẹga ọkieje rẹ oghẹresan ?
( a ) Idjerhe vọ yen Oguẹdjọ Jẹfta vẹ Hanah vwọ họhọ ohwohwo ?
( Ni ihoho rẹsosuọ na . ) ( b ) Enọ vọ yen a cha kpahenphiyọ vwẹ uyono nana ?
ỌSHARE na ọyen osun ro vwo ẹgba ; aye na ke rha hẹ ohwo rọ vwomakpotọ .
Ọshare na ọgbofovwin ro fiudugberẹ ; aye na ke rha hẹ omamọ rẹ aye - uwevwin .
Vwọ vrẹ Ọghẹnẹ vuọvo rẹ ayen ga , idjerhe vọ yen Oguẹdjọ Jẹfta vẹ aye rẹ Ẹlkanah re se Hanah vwọ họhọ ohwohwo ?
Ayen ohwo vuọvo ve ive kẹ Ọghẹnẹ , ayen ji ru oborẹ ayen veri .
Ayen omamọ udje vwọ kẹ ihwo re guọnọ ve ive kẹ Jihova nonẹna .
Ẹkẹvuọvo , enọ eghanghanre evo herọ : Die yen ive ?
Mavọ yen ive rẹ avwanre ve kẹ Ọghẹnẹ ghanre te ?
Die yen avwanre se yono mie Jẹfta vẹ Hanah ?
2 , 3 . ( a ) Die yen ive ?
( b ) Die yen Baibol na ta kpahen re vwo ve ive kẹ Ọghẹnẹ ?
Kirobo ra reyerọ vwo ruiruo vwẹ Baibol na , ive ọyen obo ra vuẹ Ọghẹnẹ nẹ e che ru .
Ohwo se ve nẹ ọyen che ru emu ọvo , cha kokẹ ọvo , che ru oka rẹ owian ọvo , yẹrẹ kẹnoma kẹ erọnvwọn evo .
A gba ohwo ve ive - e .
Dedena , e pha ghanghanre vwẹ ẹro rẹ Ọghẹnẹ kidie e pha kerẹ iyori rẹ ohwo duvwuru nẹ ọyen che ru emuọvo yẹrẹ ọyen che ruo - o . ( Jẹn . 14 : 22 , 23 ; Hib .
6 : 16 , 17 ) Die yen Baibol na ta kpahen ọghanrovwẹ re vwo ve ive kẹ Ọghẹnẹ ?
Urhi rẹ Mosis tare nẹ , “ Ọke rẹ ohwo de ve ive kẹ Ọrovwohwo , eyẹ o de duvwu iyori kẹ oma rọye , e jọ pha unu - u ; ko ru kirobo ri nuro unu rhe na . ”
( Ukeri 30 : 2 ) Solomọn de ji si : “ Wo de ve ive kẹ Ọghẹnẹ , wo gbe eghẹrẹ wọ ke hwa - a ; kidie o vwo omavwerhe kpahe ẹkpa - a .
Hwa osa rẹ emu wo veri . ” ( Aghwo .
5 : 4 ) Jesu kanrunumu ọghanrovwẹ re vwo ve ive , ọke rọ vwọ tanẹ , “ We ji nyo re vwo ji urhi kẹ ihwo rẹ awanre nẹ , Wo duvwu iyori - i , ẹkẹvuọvo ive wẹ ejobi Ọrovwohwo wo ve ayen kẹ . ” ​ — Mat .
5 : 33 .
( a ) Diesorọ ive rẹ avwanre ve kẹ Ọghẹnẹ vwọ dia obo re ni ghanghanre ?
( b ) Die yen e che yono kpahen Jẹfta vẹ Hanah ?
Aphro herọ - ọ , ive re ve kẹ Ọghẹnẹ dia obo re ni phovwi - in .
Obo re ruẹ kpahen ive re veri djobọte oyerinkugbe rẹ avwanre vẹ Jihova .
Devid de si : “ Kono se yeri ugbenu rẹ Ọrovwohwo na ?
Kono ri se mudia vwẹ asan ọfuanfon rọye na ? Ohwo . . . ro duvwu iyori rẹ eku - u . ”
( Une 24 : 3 , 4 ) Ive vọ yen Jẹfta vẹ Hanah veri , kẹ ọ lọhọre ayen vwo ru oborẹ ayen veri na ?
Die yen Jẹfta veri , kẹ die yen phiare ?
Jẹfta ru obo ro veri kẹ Jihova ọke ro vwo nene ihwo rẹ Ammọn phi ofovwin , enana ihwo ri kpokpo idibo rẹ Ọghẹnẹ . ( Iguẹ .
10 : 7 - 9 ) Kidie nẹ ọ guọnọ ophikparobọ gangan , Jẹfta de ve : “ Wo de phi ihwo rẹ Ammọn na phihọ obọ mẹ , kemu kemu ro nẹ anurhoro rẹ uwevwi mẹ bru vwe rhe vwẹ ọke re me da cha vẹ ogangan re ephio kparobọ rẹ ofovwi rẹ ihwo rẹ Ammọn emu yena ke me vwọ kẹ Ọrovwohwo . ”
Die kọyen phiare ?
Jẹfta phi ihwo rẹ Ammọn kparobọ , ẹkẹvuọvo ọmọtẹ ọghanghanre rọyen yen nẹ uwevwin rhe rhi dede ọke ro vwo rhivwin cha .
Ọmọtẹ na kọyen ọ cha “ vwọ kẹ Ọrovwohwo . ” ( Iguẹ .
11 : 30 - 34 ) Die yen ọyena mudiaphiyọ kẹ ọmọtẹ na ?
( a ) Eruo rẹ ive rẹ Jẹfta na lọhọ vwọ kẹ vẹ ọmọtẹ rọyen ?
Djekpahọn . ( b ) Die yen Urhi Rivẹ 23 : 21 , 23 vẹ Une Rẹ Ejiro 15 : 4 yono uwe kpahen ive re ve kẹ Ọghẹnẹ ?
Ro se vwo ru oborẹ ọsẹ rọyen veri na , ọmọtẹ rẹ Jẹfta kọ cha ga Jihova ọkieje vwevunrẹ uwevwin rẹ ẹga na .
Orhiẹn re roro te - e yen Jẹfta bruru na ?
Ẹjo , kidie ọ sa dianẹ ọ riẹnre nẹ ọmọtẹ rọyen sa dia ohwo ro che rhi dede na .
Dedena , ọnana ẹdia ọbẹnbẹn vwọ kẹ Jẹfta vẹ ọmọtẹ rọyen , kidie ọ guọnọ omaevwoze ọgangan mie ayen .
Ọke rọ vwọ mrẹ ọmọ na , Jẹfta da “ bẹrẹ emwa rọye , ” ọ da je tanẹ ọ darọ mamọ .
Ọmọtẹ rọyen da ‘ viẹ fikirẹ ọghọ rọyen . ’
Diesorọ ?
Jẹfta vwo ọmọshare - e , ọmọtẹ vuọvo rọyen na je cha rọvwọn ji vwiẹ emọ - ọ .
Kọyen odẹ rẹ orua rayen che ghwru .
Jẹ , ọ diẹ ọyena yen tobọ ma dia ọdavwẹ rẹ Jẹfta - a .
Ọ da ta : “ Mi rhie unu mẹ kẹ Ọrovwohwo na nure , me gbe sa rhẹriẹ ive mẹ - ẹ . ”
Ọmọtẹ rọyen da kpahen kẹ : “ Gbe ru vwe kirobo wọ vwẹ unu wẹn ta . ”
( Iguẹ . 11 : 35 - 39 ) Ayen ihwo re fuevun , ayen tobọ vwo ẹwẹn ayen vwo chukoku ive rẹ ayen ve kẹ Ọghẹnẹ - ẹ , otoro obo re phiare - e . ​ — Se Urhi Rivẹ 23 : 21 , 23 ; Une Rẹ Ejiro 15 : 4 .
( a ) Ive vọ yen Hanah veri , diesorọ o vwo ve ive na , kẹ die yen nẹ obuko rọyen rhe ?
( b ) Die yen ive rẹ Hanah na mudiaphiyọ vwọ kẹ Samuẹl ?
( Ni eta rehẹ obotọ na . )
Hanah , ọyen ohwo ọfa rọ je nabọ ru obo ro ve kẹ Jihova .
O ve ive na ọke rọ vwọ hẹ ẹdia ọgangan , rẹ ẹdia rẹ ẹgan rọyen na vwọ da , ro ji vwo hirharoku ehwẹjẹ rẹ ọkieje .
( 1 Sam . 1 : 4 - 7 , 10 , 16 ) Hanah da ta ọdavwẹ rọyen eje kẹ Ọghẹnẹ , o de ve : “ E Ọrovwohwo rẹ otuofovwi , wo de ghine ni oma ẹlaghọ rẹ odibo wẹn rẹ wọ da karohọ ovwẹ , odibo wẹn rẹ ọmọtẹ rha chọrọ owẹ ẹro - o , ẹkẹvuọvo wọ da kẹ odibo wẹn rẹ ọmọtẹ ọmọ , ke me vwọ kẹ Ọrovwohwo vwẹ ẹdẹ rẹ akpọ rọye ejobi , anre rhe te uyovwi rọye - e . ” * ( 1 Sam .
1 : 11 ) Jihova kpahenphiyọ ẹrhovwo rẹ Hanah , o de rhi vwiẹ ọmọshare rọ dia ọmọkpako rọyen .
A mrẹ vwo dje aghọghọ rọye - en !
Dedena , ọ je karophiyọ ive ro ve kẹ Ọghẹnẹ .
Ọke ro vwo vwiẹ ọmọ na , ọ da ta : “ Me nọ ekpẹn rọye mie Ọrovwohwo . ” ​ — 1 Sam .
1 : 20 .
( a ) Ọlọhọre rẹ Hanah vwo ru obo ro veri ?
Djekpahọn . ( b ) Idjerhe vọ yen eta rẹ Devid re si phiyọ Une Rẹ Ejiro 61 na vwọ nẹrhẹ wọ karophiyọ omamọ udje rẹ Hanah ?
E ghwe vwo bru Samuẹl evie nu , ọke rọ vwọ hẹ omarẹ ẹgbukpe erha , Hanah de ru obo ro ve kẹ Ọghẹnẹ .
Ọ tobọ vwo ẹwẹn ro vwo wene ive rọyen na - a .
Ọ da reyọ Samuẹl bru Orherẹn Rode Eli ra , vwẹ uwevwin rẹ ẹga rọhẹ Shiloh , ọ da ta : “ Fiki rẹ ọmọ nana me vwọ nẹ ẹrhovwo na ; Ọrovwohwo da kẹ vwẹ obo re me yare mie .
Fiki rẹ ọtiọye na mi siobọ no kẹ Ọrovwohwo ; uchọke rọ dia akpọ na krite , mi siobọ no kẹ Ọrovwohwo . ” ( 1 Sam .
1 : 24 - 28 ) “ Ọmọ re se Samuẹl da rhe rho vwẹ obaro rẹ Ọrovwohwo . ” ( 1 Sam .
2 : 21 ) Ẹkẹvuọvo , die yen ọyena mudiaphiyọ kẹ Hanah ?
O vwo ẹguọnọ rẹ ọmọ rọyen na mamọ , jẹ asaọkiephana ọ rha cha sa mrẹ ọmọ na kẹdẹ kẹdẹ rọ vwọ ghwanra cha - a .
Ọ rha cha sa gbane ọmọ na , nene heha , vwẹrovwote , yẹrẹ nene ru erọnvwọn iyoyovwin efa rẹ oni vẹ ọmọ ruẹ kuẹgbe - e .
Dedena , Hanah viẹ diekpọvwẹ kidie o ru obo ro ve kẹ Ọghẹnẹ - ẹ .
Ubiudu rọyen ghọghọre fikirẹ Jihova . ​ — 1 Sam . 2 : 1 , 2 ; se Une Rẹ Ejiro 61 : 1 , 5 , 8 .
Wo ru obo wo veri vwọ kẹ Jihova ?
Enọ vọ yen guọnọ ẹkpahọnphiyọ ?
A vwọ riẹn obo rọ ghanre te re vwo ru obo re ve kẹ Ọghẹnẹ nure na , e jẹ e roro kpahen enọ nana : Oka rẹ ive vọ yen Onenikristi se ve ?
Ẹwẹn vọ yen avwanre vwo kpahen eruo rẹ ive avwanre ?
Ive rẹ omaẹvwọkpahotọ ( Ni ẹkorota 10 )
Ọrhọ yen ive rọ ma ghanre vwọ kẹ Onenikristi , kẹ die yen o mudiaphiyọ ?
Ive rọ ma ghanre vwọ kẹ Onenikristi yehẹ ive rẹ omaẹvwọkpahotọ vwọ kẹ Jihova .
Diesorọ ?
Kidie vwẹ ẹrhovwo , o ve kẹ Jihova nẹ ọyen cha vwẹ akpeyeren rọyen eje vwọ ga Ọghẹnẹ bẹdẹ bẹdẹ , otoro obo re phiare - e .
Kirobo rẹ Jesu djere , ohwo na kọ “ sen oma rọye , ” o mi ji ve nẹ ọhọre rẹ Ọghẹnẹ yen ka obaro kẹ kemu kemu vwẹ akpeyeren rọyen . ( Mat .
16 : 24 ) Vwo nẹ ẹdẹ yena yanran , ‘ Jihova kọyen vworo . ’
( Rom 14 : 8 ) Ofori nẹ kohwo kohwo nẹ ive rẹ omaẹvwọkpahotọ rọyen ghanghanre , kerẹ ọbuine na rọ tare nẹ , “ Kidie me kẹ Ọrovwohwo na fiki rẹ ẹse buebu ro ru kẹ vwẹ ?
Me hwa osa rẹ ive mẹ kẹ Ọrovwohwo vwẹ irharo rẹ ihwo rọye ejobi . ” ​ — Une 116 : 12 , 14 .
Die yen phiare vwẹ ẹdẹ wo vwo bromaphiyame ?
Wọ vwomakpahotọ kẹ Jihova ji bromaphiyame re ?
Ọ da dia ọtiọyen , ọyen omamọ orọnvwọn !
Karophiyọ nẹ vwẹ ẹdẹ rẹ omaebrophiyame wẹn , vwẹ irharo rẹ ihwo buebun , a da nọ wẹ sẹ wọ vwomakpahotọ kẹ Jihova re , wọ je riẹn nẹ “ omaẹvwọkpahotọ kugbe omaebrophiyame wẹn dje we phia kerẹ ọvo usun rẹ Iseri rẹ Jihova ro kuomakugbe ukoko rẹ Ọghẹnẹ rẹ ẹwẹn rọyen suẹn . ”
Ẹkpahọnphiyọ ophephẹn wẹn kẹ enọ yena djerephia kẹ ihwo eje nẹ wọ vwomakpahotọ kẹ Jihova re , wo ji muwan rẹ omaebrophiyame kerẹ odibo rẹ Jihova re vwo mu .
Wọ nẹrhẹ oma vwerhen Jihova mamọ !
( a ) Enọ vọ yen ofori nẹ a nọ oma avwanre ?
( b ) Iruemu vọ yen Pita tare nẹ e vwo ?
Dedena , omaebrophiyame ọyen ọtonphiyọ .
Kẹdẹ kẹdẹ , ofori nẹ e yeren akpọ nene omaẹvwọkpahotọ rẹ avwanre vwẹ ẹga rẹ Jihova .
Ọtiọyena , wọ sa nọ oma wẹn : ‘ Vwo nẹ ọke mi vwo bromaphiyame , idjerhe vọ me vwọ yan obaro re ?
Me je vwẹ ẹwẹn mẹ eje vwọ ga Jihova ?
( Kọl . 3 : 23 ) Me nẹrhovwo , se Baibol na , kpo uyono , ji vwobọ vwẹ iruo aghwoghwo na ọkieje ?
Gbanẹ mi shekpotọ vwẹ ẹdia nana re ? ’
Ọyinkọn Pita tare nẹ a da vwẹ erianriẹn , akoechiro , vẹ ẹfuọn vwọba esegbuyota avwanre ọkieje , ọ cha nẹrhẹ avwanre sasa vwẹ iruo rẹ ẹga na , e rhe che phieghe - e . ​ — Se 2 Pita 1 : 5 - 8 .
Die yen Onenikristi rọ vwomakpahotọ ji bromaphiyame re , mrẹvughe ?
A cha sa pha ive rẹ omaẹvwọkpahotọ re ve kẹ Ọghẹnẹ - ẹ .
Ohwo da tobọ tanẹ ẹga rẹ Jihova bẹnrẹ yẹrẹ o rhe che se yeren akpọ rẹ Onenikristi - i , ọ cha sa sen omaẹvwọkpahotọ rọye - en , o ji che se phoro omaebrophiyame rọye - en .
* Oma rọyen eje yen ọ vwọ kpahotọ kẹ Jihova ọke yena .
Jihova kugbe ukoko na cha nọ ohwo na orhiẹn siẹrẹ o de ru umwemwu ọgangan .
( Rom 14 : 12 ) E jẹ ‘ ẹguọnọ ẹsosuọ rẹ avwanre ’ va avwanre abọ kakaka - a .
Ukperẹ ọtiọyen , avwanre guọnọre nẹ Jesu ta ota nana kpahen avwanre : “ Me riẹn iruo wẹn , ẹguọnọ wẹn kugbe esegbuyota wẹn kugbe ẹga kugbe erhiori vẹ akoechiro , wọ ke rha wian vwẹ ucheke na nọ ọke rẹsosuọ . ” ( Ẹvwọ .
2 : 4 , 19 ) Kẹdẹ kẹdẹ , e jẹ e yeren akpọ nene ive rẹ omaẹvwọkpahotọ avwanre , vwọ kẹ urinrin rẹ Jihova .
Ive rẹ orọnvwe ( Ni ẹkorota 14 )
Ọrhọ yen ive rivẹ rọ ma rho kẹ ohwo , kẹ diesorọ ?
Ive rivẹ rọ ma ghanre yehẹ ive rẹ orọnvwe .
Diesorọ ?
Kidie orọnvwe pha fuanfon .
Ọshare vẹ aye na ve ive rẹ orọnvwe vwẹ obaro rẹ Ọghẹnẹ vẹ ihwo .
Ayen ve ive rẹ ayen vwo vwo ẹguọnọ je vwẹrote ohwohwo , ayen ji che muọghọ kẹ ohwohwo , ọtiọyen ayen che ru vwẹ “ ọke rẹ [ ayen ] diarọ gron te eje vwẹ akpọ na vwo nene ọrhuẹrẹphiyotọ rẹ orọnvwe Ọghẹnẹ ruru . ”
Ọ sa dianẹ ibieta efa yen ihwo evo vwo ve ive rayen , dedena ayen ji ve ive vwẹ obaro rẹ Ọghẹnẹ .
Ayen de ru ọnana nu , ke se ayen aye gbẹ ọshare , ofori nẹ orọnvwe rayen na dia rhirin bẹdẹ . ( Jẹn .
2 : 24 ; 1 Kọr . 7 : 39 ) Kirobo rẹ Jesu tare , “ Fiki rẹ ọtiọyẹ na emu rẹ Ọghẹnẹ ta kugbe nu , e jẹn ohwo hẹriẹ - ẹ , ” owenẹ ọ dia ọshare na yẹrẹ aye na yẹrẹ ohwo ọfa .
Ọtiọyena , ofori nẹ aye gbẹ ọshare re rọvwọnre vwo ẹwẹn rẹ orọnvwe ẹfa - an . ​ — Mak 10 : 9 .
Diesorọ Inenikristi vwọ kẹnoma kẹ ẹro ri phovwin rẹ ihworakpọ vwo nẹ orọnvwe ?
Vwọrẹ uyota , o vwo orọnvwe vuọvo ro jẹ ebẹnbẹn evwo - o .
Kidie ayen ihwo ivẹ na gbare - e .
Kọyensorọ Baibol na vwọ tanẹ ayen cha mrẹ “ ukpokpogho rẹ akpọ na ” ọke evo .
( 1 Kọr . 7 : 28 ) Ọ da ohwo mamọ nẹ ihwo buebun ni orọnvwe fi emuọvo - o .
Ebẹnbẹn da herọ , kẹ ayen ghwa kpairoro vrẹ orọnvwe na ayen me yanjẹ ọrivẹ rayen vwo .
Ẹkẹvuọvo , Onenikristi ru ọtiọye - en .
A sa tanẹ ohwo ro ru obo ro veri kpahen orọnvwe rọye - en , gun efian kẹ Ọghẹnẹ , jẹ Ọghẹnẹ vwo utuoma kpahen ihwo ri gun efian ! ( Liv .
19 : 12 ; Isẹ 6 : 16 - 19 ) Ọyinkọn Pọl de si : “ A gba wẹ mu aye ?
Wọ rha guọnọ re wọ rhan oma no - o . ”
( 1 Kọr . 7 : 27 ) Pọl sa ta ọtiọyen kidie ọ riẹnre nẹ Jihova vwo utuoma kpahen orọnvwe ẹfan . ​ — Mal .
2 : 13 - 16 .
Die yen Baibol na ta kpahen orọnvwe ẹfan vẹ ẹhẹriẹ ?
Jesu tare nẹ orọnvwọn vuọvo rọ sa nẹrhẹ orọnvwe fan , ọyen siẹrẹ ohwo re gbe ọfanrhiẹn rhurhu na rha rhọnvwe vwo ghovwo ọrivẹ rọyen ro gbe ọfanrhiẹn rhurho na - a . ( Mat .
19 : 9 ; Hib . 13 : 4 ) Kẹ ra vwọ hẹriẹ oma vwo ?
Oborẹ Baibol na ta kpahen ẹdia nana pha phephẹn .
( Se 1 Kọrẹnt 7 : 10 , 11 . )
Baibol na djunute erọnvwọn re sa nẹrhẹ ihwo re rọvwọnre hẹriẹ oma - a .
Ẹkẹvuọvo , Inenikristi evo re rọvwọnre niro nẹ o vwo ẹdia evo re sa nẹrhẹ ohwo hẹriẹ oma , kerẹ udje ọ da dianẹ arhọ rẹ ohwo na yẹrẹ ẹga rọyen hẹ ẹdia rẹ imuoshọ mamọ kidie ọrivẹ rọyen vwẹ oja riọ yẹrẹ o she nẹ ukoko na re .
*
Mavọ yen Inenikristi se vwo ru orọnvwe rayen ọ vwọ tọn ?
Siẹrẹ iniọvo evo de bru ekpako na ra fikirẹ ebẹnbẹn rẹ orua rayen , ekpako na sa nọ ayen sẹ ayen ni ividio re se Die Yen Obọdẹn rẹ Ẹguọnọ ?
yẹrẹ sẹ ayen vwẹ ibroshọ na Orua Wẹn Se Vwo Omavwerhovwẹn vwo ru uyono kugbe re ?
Diesorọ ?
Kidie erọnvwọn nana vwẹ ukẹcha kẹ ihwo buebun vwẹ orọnvwe rayen re .
Aye gbẹ ọshare ọvo da ta : “ Vwo nẹ ọke rẹ avwanre vwọ ton uyono rẹ ibroshọ nana phiyọ , omavwerhovwẹn da rhe dia orọnvwe avwanre vrẹ obo ri jovwo . ”
Aye ọvo rẹ orọnvwe rọyen guọnọ hra , dede nẹ orọnvwe na te ẹgbukpe 22 re , da ta : “ Avwanre ihwo ivẹ na bromaphiyame re , ẹkẹvuọvo ọdavwẹ rẹ avwanre fẹnẹre .
Ividio na ghwa rhe vwẹ ọke rẹ avwanre vwọ guọnọ !
Orọnvwe avwanre rhoma rhi yovwinphiyọ enẹna . ”
Wọ rọvwọnre ?
Ọ da dia ọtiọyen , davwẹngba wẹn eje vwọ vwẹ irhi rẹ Jihova vwo ruiruo vwevunrẹ orọnvwe wẹn .
Ọnana cha nẹrhẹ wo ru obo wo veri vẹ omavwerhovwẹn !
18 , 19 . ( a ) Die yen emiọvwọn buebun re dia Inenikristi rure ?
( b ) Die yen a sa ta kpahen iniọvo rehẹ ẹga ọkieje rẹ oghẹresan ?
Wọ je mrẹ idjerhe ọfa rẹ Jẹfta vẹ Hanah vwọ họhọ ohwohwo ?
Ive rayen nẹrhẹ emọ rayen vwomakpahotọ kẹ ẹga rẹ oghẹresan vwẹ uwevwin rẹ ẹga na .
Ọyena nẹrhẹ ayen yeren uvi rẹ akpeyeren .
Nonẹna , emiọvwọn buebun re dia Inenikristi phiuduphiyawọ rẹ emọ rayen , ayen vwọ ro ẹga ọkieje ji mu akpeyeren rayen kpahen ẹga rẹ Ọghẹnẹ .
Emiọvwọn tiọyena fo ejiro . ​ — Iguẹ .
11 : 40 ; Une 110 : 3 .
Ive ra vwọ ro ẹga ọkieje rẹ oghẹresan ( Ni ẹkorota 19 )
Asaọkiephana , ihwo rehẹ Ẹko rẹ Iniọvo Rehẹ Ẹga Ọkieje rẹ Oghẹresan rẹ Iseri rẹ Jihova Vwẹ Akpọneje te omarẹ 67,000 .
Evo ga vwẹ Bẹtẹl , efa ruiruo rẹ ebabọn , evo iniruo okinriariẹ , iyono rẹ isikuru sansan , ekobaro oghẹresan , imishọnare , ihwo re vwẹrote Ọguan Romẹvwa yẹrẹ asan re de ru isikuru rẹ ukoko na .
Ayen eje na rhọnvwephiyọ “ Ive re Vwo Nyẹme je Dia Ogbere , ” ro mudiaphiyọ nẹ ayen che ru kiruo kiruo ra kẹ ayen fikirẹ ẹyan obaro rẹ Uvie na , ayen ji che yeren akpeyeren ọlọlọhọ , je kẹnoma kẹ iruo efa ra rhọnvwephiyọ kẹ aye - en .
Iruo na yehẹ ọ rẹ oghẹresan , ọ diẹ ihwo na - a .
Ayen riẹn oborẹ ive rayen na ghanre te vwẹ uvwre rẹ ọke ayen vwọ hẹ ẹga ọkieje rẹ oghẹresan na .
Die yen ofori nẹ avwanre ru “ kẹdẹ kẹdẹ , ” kẹ diesorọ ?
Usun rẹ ive re djunute re na , bro ọyen wo ve kẹ Ọghẹnẹ re ; ọvo , ivẹ , gbanẹ erha na ?
O muẹro nẹ ive nana dia obo wo ni saka - a .
( Isẹ 20 : 25 ) E rhe ru obo ra vuẹ Jihova yẹrẹ obo re veri - i , e che rhiẹromrẹ oja rọyen .

( Aghwo .
5 : 6 ) Ọtiọyena , e gbe jẹ a ‘ so ine rẹ ejiro kẹ odẹ rẹ Jihova bẹdẹ bẹdẹ , je hwa osa rẹ ive avwanre vwọ kẹ kẹdẹ kẹdẹ . ’ ​ — Une 61 : 8 .
Ive rẹ Hanah na mudiaphiyọ nẹ ọmọ rọyen na cha dia Ojigbo bẹdẹ .
Kọyen ọ cha fẹnẹ ihwo efa , a cha reyọ kpahotọ kẹ ẹga ọfuanfon rẹ Jihova . ​ — Ukeri 6 : 2 , 5 , 8 .
Fikirẹ owọẹjẹ sansan rẹ ekpako na reyọ rere ohwo se vwo muwan rẹ omaebrophiyame , ọ bẹnre mamọ ra vwọ mrẹ ohwo rẹ omaebrophiyame rọyen jẹ ọ rẹ obọdẹn ẹdia , rọ da nẹrhẹ a rhoma brophiyame .
Ni uyovwinrota na , “ Oborẹ Baibol na Ta Kpahen Orọnvwe - ẹfan Kugbe Omaẹhẹriẹ ” rọhẹ apẹndisi rẹ ọbe re se “ Sẹro rẹ Oma rẹ Ovwan Vwẹ Evun rẹ Ẹguọnọ rẹ Ọghẹnẹ . ”
IKUEGBE RẸ AKPEYEREN
Demetrius Psarras yen gbikun na
Fikirẹ egbọnọ re wanvrẹ uyovwin mẹ , me da kpare hakashifi ọfuanfon mẹ kpenu ememerha .
Isodje re sa egbọnọ na da van nẹ mi vrẹn nẹ asan mi siomanu na rhe .
Vẹ oshọ , mi de bru ayen ra , me riẹnre sẹ mi che ghwu yẹrẹ me cha rhọ - ọ .
Mavọ me vwọ mrẹ oma mẹ vwẹ ẹdia nana ?
E VWIẸ vwẹ vwẹ 1926 , evunrẹ ọko ọvo vwẹ Greece re se Karítsa . Mẹvwẹ yen ọmọ righwrẹn uvwre rẹ emọ ẹrenren , ọsẹ vẹ oni mẹ egbowian mamọ .
Vwẹ 1925 , ọsẹ vẹ oni mẹ da mrẹ John Papparizos , rọ dia ohwo ro vwo oruru mamọ kugbe ọgbota usun rẹ Emọ - uyono rẹ Baibol na , kirobo re se Iseri rẹ Jihova ọke yena .
Fikirẹ oborẹ John nabọ dje Baibol na vwọ kẹ ayen , ọsẹ vẹ oni mẹ de kuomakugbe Emọ - uyono rẹ Baibol na , ayen da ton uyono ẹra phiyọ vwevunrẹ ọko avwanre .
Oni mẹ vwo esegbuyota ọgangan kpahen Jihova Ọghẹnẹ , dede nẹ ọ riẹn ẹbe - e , o ji ghwoghwo ota kẹ ihwo kọke kọke uphẹn na de rhiephiyọ .
Ọ da ohwo mamọ nẹ ọsẹ mẹ tẹnrovi jẹgba rẹ iniọvo na , ememerha na ọ da dobọ rẹ uyono ẹra ji .
Me vẹ iniọvo mẹ itete nabọ muọghọ kẹ Baibol na mamọ , ẹkẹvuọvo unuavwerhe rẹ ọkiemọ kpokpo avwanre mamọ .
Vwẹ 1939 , Ofovwin Akpọeje II vwọ gan vwẹ Europe , emu ọvo da phia vwẹ ọko rẹ avwanre ro djobọte avwanre .
A gba Nicolas Psarras nẹ ọ rhe dia isodje rẹ Greek ; me vẹ ọyen emọ - iniọvo , ọ dia kẹrẹ avwanre , o ji ghwe bromaphiyame obọ .
Nicolas rọhẹ ẹgbukpe 20 , de fiudugberi vuẹ isodje na nẹ , “ Mi che se kpo ohọnre - e , kidie mẹvwẹ isodje rẹ Kristi . ”
E de brorhiẹn hwe vwẹ aguare je kanrọ ẹgbukpe ihwe .
Ọnana gbe avwanre unu mamọ !
Vwẹ 1941 , ẹko rẹ isodje sansan ri kuomakugbe da ro Greece , e de ji siobọnu Nicolas .
O de rhivwin kpo Karítsa , oboyin kọyen oniọvo mẹ ọkpako re se Ilias da nọ Nicolas enọ buebun kpahen Baibol na .
Me nabọ kerhọ kẹ ayen .
Ọke vwọ yanran na , mẹvwẹ , Ilias kugbe ubrevwiẹ avwanre re se Efmorfia da ton uyono rẹ Baibol phiyọ vẹ uyono ẹra kọke kọke .
Ukpe rọ vwọ kpahọn , avwanre ihwo erha da vwomakpahotọ kẹ Jihova ji bromaphiyame .
Ọke vwọ yanran na , iniọvo mẹ ẹne da je rhe dia Iseri rẹ Jihova .
Vwẹ 1942 , ukoko rẹ Karítsa vwo ighene eshare vẹ eya irhirin rehẹ uvwre rẹ ẹgbukpe 15 vẹ 25 .
Avwanre riẹnre nẹ avwanre eje che hirharoku edavwini .
Ọtiọyena avwanre ki yono Baibol na , suine , je nẹrhovwo kuẹgbe rere avwanre sa vwọ bọn ohwohwo gan .
Esegbuyota rẹ avwanre da rhe nabọ gan .
Demetrius vẹ iniọvo efa vwẹ Karítsa
Ofovwin Akpọeje II ghwe vwo kuẹphiyọ yen , ihwo rẹ Greek evo da vwọso usuon rẹ Greek na , rọ nẹrhẹ ofovwin rhe dia ẹkuotọ na .
Ihwo nana ke hiẹ orere na eje ayen vwọ gba ihwo nẹ e rhe vwomaba ayen .
Ayen je rhe ọko avwanre , ayen de mu Iseri rẹ Jihova erha ; Antonio Tsoukaris , Ilias , vẹ omẹvwẹ .
Avwanre rẹ ayen nẹ avwanre Inenikristi ri vwobọ vwẹ ofovwi - in ; dedena ayen da gba avwanre vwọ yan kpo Ugbenu rẹ Olympus , oyan na reyọ inọke 12 .
A vwọ mrẹ ọyena nu , ọvo usun rayen da tanẹ avwanre kuomakugbe ayen vwẹ ẹvwọsuọ na .
Avwanre vwọ vuẹ nẹ ofori Onenikristi vwo mu ekuakua ofovwi - in , ophu de muo , o de kpono avwanre bru onini rayen ra .
Avwanre da je vuẹ onini na oborẹ avwanre vuẹ ohwo rẹsosuọ na , onini na da ta : “ Ovwan gba vwẹ iyesi vwo mu ihwo re wonma vwẹ ofovwin na kpo họspito . ”
Avwanre da ta , “ Kẹ isodje rẹ ẹkuotọ na de rhe mu avwanre vwo ?
Ayen rhe roro nẹ avwanre ivwighrẹn rayen ? ”
Ọ da ta : “ We gbe mu emu rhe ihwo ri phi ofovwin na . ”
Avwanre da rhoma vuẹ nẹ , “ Kẹ isodje ọvo da rha mrẹ avwanre je vuẹ avwanre nẹ a vwẹ iyesi na vwo mu ekuakua ofovwin vwo ? ”
Onini na de roro gangan .
Ọ da ta : “ Oyoma , ovwan gba vwẹrote igegede !
Ovwan vwẹrote ayen vwẹ enu rẹ ugbenu na . ”
Ofovwin rẹ ẹkuotọ na vwọ ganphiyọ , avwanre ihwo erha na de no nẹ ẹwẹn obrorhiẹn avwanre cha vwẹ uphẹn kẹ avwanre vwo ruiruo nana .
Ẹgbukpe ọvo vwọ wan nu , e de siobọnu oniọvo avwanre ọkpako nẹ ọ ra vwẹrote oni avwanre ọke rẹ ọsẹ rẹ avwanre vwo ghwu nu .
E de ji siobọnu Antonio kidie oma rọyen ganre - e .
Mẹvwẹ ọvo kọyen chekọ .
Ememerha na , isodje rẹ Greek ki rhi sikẹrẹ ihwo ri gbevwọso ayen na .
Ihwo ri mu vwe na da djẹ wan igbenu na kpo orere rẹ Albania .
Avwanre vwo sikẹrẹ ughwru rẹ ẹkuotọ na , avwanre da mrẹ nẹ isodje rẹ Greek na riariẹ avwanre phiyọ re .
Oshọ de mu ihwo na , ayen da djẹ .
Mi de siomanu vwẹ okọkọ rẹ urhe ro sheri , kọyen nẹrhẹ me mrẹ oma mẹ vwẹ ẹdia rẹ mi djunute vwẹ obenu na .
Me vwọ vuẹ isodje na nẹ ihwo nana mu vwe , ayen da ra davwen ovwẹ ni vwẹ asan rẹ isodje dia rọ kẹrẹ Véroia , ọnana yen orere rẹ Beroea rọhẹ Baibol na .
Ayen da vuẹ vwẹ nẹ me tọn ukpotọ rẹ isodje na de che phi ofovwin .
Me vwọ sen , osun rayen da djẹ vwẹ kpo asan rẹ ame riariẹphiyọ vwẹ Makrónisos ( Makronisi ) rọ dia asan re de gboja kẹ inogbozighi .
Oragha re se Makrónisos hẹ evunrẹ Attica , ọ vwẹ iroko 50 vwo sheri kẹ Athens , oragha nana pha yaya kpahra , uvo ọgangan ji muo .
Asan nana rẹ ame riariẹphiyọ na gron te iroko 13 , ọ hẹre te imaili ọvo gbubro .
Ẹkẹvuọvo , vwo nẹ 1947 re te 1958 , ihwo re vrẹ 100,000 yen e mu kpo uwodi rọhẹ asan nana re , te ihwo ri gbevwọso usuon rẹ ẹkuotọ na vẹ Iseri rẹ Jihova .
Mi vwo te oboyin vwẹ 1949 , a ghare ihwo rehẹ uwodi na phiyọ ẹko sansan .
A da vwẹ ovwẹ ba eshare ri te ujorin buebun , e de phi avwanre phiyọ asan rọ vọnre vẹ imuoshọ .
Avwanre te ihwo 40 ri sherhẹn otọ fefe vwẹ ibọkpọ re ru vwọ kẹ ihwo 10 .
Omamọ re se eyaọ yen avwanre ria , a me je da ame ogbegbe ro gbon .
Odju ọgangan vẹ ighworighwo ri kẹdẹ kẹdẹ na nẹrhẹ ofu akpọ dje ohwo .
Dedena , avwanre ghorie ikuta ride kirobo rẹ ihwo evo rioja rọye - en , owian nana guọghọ oma vẹ iroro rẹ ohwo totọ .
Mẹvwẹ vẹ iniọvo efa re mu kpo uwodi vwẹ Makrónisos
Ẹdẹ ọvo me vwọ yan vwẹ oma rẹ urhie , me da mrẹ Iseri rẹ Jihova evo ri nẹ eko efa rhe .
Oma vwerhen avwanre mamọ !
Avwanre ke bẹbẹ ru uyono rere e vwo jẹ avwanre ẹmrẹ .
Avwanre je vwẹ ona vwo ghwoghwo ota kẹ ihwo efa vwẹ uwodi na , evo da rhe dia Iseri rẹ Jihova ukuko na .
Owian yena vẹ ẹrhovwo ọgangan yen chọn avwanre uko vwo mudia gan .
Emeranvwe ihwe vwọ wan nu , ihwo ri mu vwe na da tanẹ o te ọke mi vwo ku ewun rẹ isodje phiyọ re .
Me vwọ sen , ayen de mu vwe bru ohwo ro sun ẹko na ra .
Me da kẹ ọbe mi siri rọ tare nẹ , “ Isodje rẹ Kristi ọvo me guọnọ dia . ”
O vwo guegue uvwe nu , o de mu vwe bru ohwo rọ vwọ kpahọn , rọ dia ibishọpu rode rẹ Greek rọ sẹn fia vẹ irhuon rẹ ẹga rọyen .
Mi vwo fiudugberi vwẹ Baibol kpahenphiyọ enọ rọyen nu , ọ da van nẹ , “ Muo yanran .
O vwo oruru kpahen ẹga rọyen nọ ! ”
Ọke vwo rhie , isodje na da rhoma vuẹ vwẹ nẹ mi ku ewun rẹ isodje phiyọ .
Me vwọ sen , ayen de hwe vwe je vwẹ ubrurhe vwọ fa vwẹ .
Ayen de mu vwe kpo asan re de sivwin oma rere ayen vwo imuẹro nẹ ibeku mẹ vwirhiri - in , kẹsiẹyen ayen ki kpono uvwe kpo utughẹ mẹ .
Me rioja nana kẹdẹ kẹdẹ vwẹ emeranvwe ivẹ .
Fikirẹ ọyọnregan mẹ , ofu de dje isodje na , ukuotọ rọyen ayen da davwen ona ọfa .
Ayen da gba abọ mẹ phiyọ obuko , jẹ isodje na vwẹ ifi vwọ fa ẹhẹrhawọ mẹ .
Vwevunrẹ odjadja nana , me da karophiyọ oborẹ Jesu tare : “ Ebruba kẹ ovwan , vwẹ ọke rẹ ihwo da ghwọ ku ovwan , rẹ ayen de mu ovwan . . .
Ghọghọ re oma vwerhe ovwan , kidie osa rẹ ovwan vwa rhuarho vwẹ obo odjuvwu : kidie ọtiọye e ke kpokpo otu rẹ emraro re karo kẹ ovwan . ” ( Mat .
5 : 11 , 12 ) Ukuotọ rọyen , mi de shero fikirẹ ehwe ọgangan na .
Mi vwo rhiẹro , me da mrẹ oma mẹ vwẹ uwodi rọ pha djidjiro siẹn ; emu , ame yẹrẹ amwa re vwo phopho herọ - ọ .
Dedena , jẹ oma ru vwe dọe .
Kirobo rẹ Baibol na tare , “ Ufuoma rẹ Ọghẹnẹ ” kọyen rhe ‘ yọnrọn udu mẹ vẹ iroro mẹ . ’ ( Fil .
4 : 7 ) Ọke vwo rhie , isodje ọvo ro vwo omamọ ẹwẹn da kẹ vwẹ emu vẹ ame kugbe ikotu rode ọvo .
Isodje ọfa de mu emu rọyen kẹ vwẹ .
Idjerhe nana vẹ efa ọyen me vwọ mrẹ ẹroevwote rẹ Jihova .
Ogangan rẹ usuon na de ni vwe kerẹ ohwo ro ru uyovwin gangan rọ vwọsua ayen , kẹ ayen mu uvwe kpo aguare rọhẹ Athens .
A da kanre ovwẹ ẹgbukpe erha vwẹ uwodi rọhẹ Yíaros ( Gyaros ) , asan rẹ ame riariẹphiyọ rọ vwẹ iroko 50 vwo sheri kẹ Makrónisos .
Uwodi rẹ Yíaros pha rhuarho , a vwẹ iblọku itete re pha vwavware vwọ bọn , e mu ihwo re vrẹ 5,000 phiyọ .
E ji mu Iseri rẹ Jihova ighwrẹn phiyọ fikirẹ esegbuyota rayen .
Avwanre bẹbẹ yono Baibol na kuẹgbe , dede nẹ ọyena ẹgha vwẹ uwodi na .
A je bẹbẹ reyọ ọbe rẹ Uwevwin Orhẹrẹ na rhe avwanre ọke sansan , kẹ avwanre vwẹ obọ vwo si ayen reyọ .
O vwo ẹdẹ ọvo avwanre vwọ bẹbẹ yono Baibol na , ọlọkpa ọvo da yan ro avwanre ọ da ghwa ẹbe avwanre reyọ .
E de mu avwanre kpo ọfisi rẹ ọga rayen , kẹ avwanre tobọ roro nẹ e che phiba ọke avwanre vwẹ uwodi na .
Ukperẹ ọtiọyen , ọga na da ta : “ Avwanre riẹn ihwo ovwan hepha , avwanre ji muọghọ kẹ ovwan .
Avwanre riẹnre nẹ a sa vwẹroso ovwan .
Ovwan rhivwin kpo iruo ovwan . ”
Ọ da tobọ vwẹ iruo ọlọlọhọ vwọ kẹ avwanre evo .
Oma vwerhen avwanre mamọ .
Vwẹ uwodi dede , ọyọnregan rẹ avwanre je ghwa urinrin rhe Jihova .
Ọyọnregan avwanre je ghwa erere efa rhe .
Ọke rẹ ohwo ọvo rọ dia oyono rode ( professor ) rẹ mathematics rọ jehẹ uwodi na vwọ mrẹ omamọ uruemu avwanre , ọ da nọ avwanre kpahen esegbuyota avwanre .
E vwo siobọnu avwanre vwẹ 1951 , e de ji siobọnu ọshare nana .
Ọke vwọ yanran na , o de rhi bromaphiyame , je ro ẹga ọkieje .
Me vẹ aye mẹ , Janette
E vwo siobọnu vwe nu , mi de rhivwin bru orua mẹ ra vwẹ Karítsa .
Mẹvwẹ vẹ ihwo rẹ ẹkuotọ mẹ buebun da kua kpo Melbourne , vwẹ Australia .
Oboyin me da rọvwọn oniọvo aye Janette , avwanre de vwiẹ ọmọshare ọvo vẹ emetẹ erha .
Asaọkiephana , me vrẹ ẹgbukpe 90 re , me je nabọ ga kerẹ ọkpako .
Fikirẹ ehwe ọgangan re me riọja rọyen yen , oma mẹ vẹ ẹhẹrhawọ mẹ ji miavwen ovwẹ ọkiọvo , ma rho mi de vwobọ vwẹ iruo aghwoghwo na .
Dedena , mi ji muegbe me vwọ dia “ isodje ri Kristi . ” ​ — 2 Tim .
2 : 3 .
“ Ihwo na da vwẹ ọhọrobọ rayen rhe vwene , ebruba kẹ Ọrovwohwo na ! ” ​ — IGUẸ .
5 : 2 .
UNE : 150 , 10
oma vwerhen Jihova kpahen ohwo rọ kpairoro vrẹ iruo rọye - en ?
Jihova vwo ọdavwaro kpahen idibo rọyen re fuevun ga , ọ je hwosa kẹ ayen ?
Jihova nẹ ẹwẹn rẹ omaewoze wẹn ghanghanre ?
1 , 2 . ( a ) Die yen Elifaz vẹ Bildad ta kpahen ẹga rẹ avwanre vwọ kẹ Ọghẹnẹ ?
( b ) Die yen Jihova ru kpahen eta rayen na ?
“ OHWO se fi erere kẹ Ọghẹnẹ ?
Omuẹro ohwo rọ ghwanre oma rọye ọ dia erere kẹ .
Omavwerhovwẹ kẹ Ọrovwoẹgba ọ da dianẹ wọ dia ọvwata , eyẹ kẹ erere kẹ wo de jẹ ekan evwo ? ”
( Job 22 : 1 - 3 ) Wo roro kpahen ẹkpahọnphiyọ rẹ enọ yena jovwo re ?
Ọke rẹ Elifaz ohwo rẹ Teman vwọ nọ Job enọ nana , Elifaz rorori nẹ ẹkpahọnphiyọ rayen cha dia ẹjo .
Ugbeyan rọyen re se Bildad ohwo rẹ Shua , tobọ phraphro nẹ ohworakpọ cha sa dia ọvwata vwẹ obaro rẹ Ọghẹnẹ - ẹ . ​ — Se Job 25 : 4 .
Ibruche rẹ efian nana tare nẹ ẹgbaẹdavwọn rẹ avwanre vwọ fuevun ga Jihova fiemu vwọ kẹ - ẹ , nẹ avwanre pha kerẹ eghwọghwọ , ohori yẹrẹ udidẹn vwẹ ẹro rẹ Ọghẹnẹ .
( Job 4 : 19 ; 25 : 6 ) Ẹsosuọ , avwanre se roro nẹ Elifaz vẹ Bildad vwo uruemu rẹ omaevwokpotọ .
( Job 22 : 29 ) Kidie wo de ghini no , ohwo rọhẹ evunrẹ aropleni yẹrẹ enu rẹ ugbenu de ni akpọ na , ihworakpọ pha tutuno .
Ẹkẹvuọvo , ẹro tiọyen yen Jihova vwo ni iruo rẹ Uvie na rẹ avwanre ruẹ vwẹ otọrakpọ na siẹrẹ o de nẹ avwanre nẹ obodjuvwu cha ?
Jihova ghwọku Elifaz , Bildad , vẹ Zofar fikirẹ efian rẹ ayen gunru , ẹkẹvuọvo o vwo omavwerhovwẹn kpahen Job , o de se nẹ “ odibo mẹ . ”
( Job 42 : 7 , 8 ) Vwọrẹ uyota , ohworakpọ “ se fi erere kẹ Ọghẹnẹ . ”
Die yen Elihu ta kpahen ẹga rẹ avwanre vwọ kẹ Jihova , kẹ die yen eta rọyen na mudiaphiyọ ?
Jihova ghwọku Elihu - u ọke rọ vwọ nọ nẹ , “ Wọ da dia ọvwata , kidie wọ kẹ [ Ọghẹnẹ ] ; eyẹ kidie ọ reyọ vwẹ obọ wẹn ? ”
( Job 35 : 7 ) Elihu guọnọ tanẹ ẹga avwanre vwọ kẹ Ọghẹnẹ fiemu vuọvo - o ?
Ẹjo .
Ọ tanẹ Jihova se ru obo ro ruẹ ababọ rẹ ẹga avwanre .
Jihova guọnọ ukẹcha vuọvo - o .
Avwanre sa nẹrhẹ o fe yẹrẹ vwo ẹgba vrẹ obo rọ hepha na - a .
Ọghẹnẹ yen tobọ kẹ avwanre ẹgba , ona , vẹ erọnvwọn iyoyovwin rẹ avwanre vwori , o ji vwo oniso kpahen oborẹ avwanre vwẹ ayen vwo ruiruo wan .
Ẹro vọ yen Jihova vwo ni ẹse re ru kẹ ihwo efa ?
Jihova ni ẹguọnọ re dje kẹ idibo rọyen kerẹ ẹguọnọ re dje vwọ kẹ komobọ .
Isẹ 19 : 17 tare nẹ , “ Ohwo ro ru ẹse kẹ ovwiogbere ruru kẹ Ọrovwohwo na , kọye cha hwa osa rẹ iruo rọye kẹ . ”
Ẹkpo rẹ Baibol nana kọ guọnọ tanẹ Jihova vwo oniso rẹ uruemu esiri ejobi re dje kẹ idibo rọyen ?
Kẹ avwanre sa tanẹ Ọmemama rẹ odjuvwu vẹ akpọ na niro nẹ ọyen riosa rẹ ihworakpọ ghevweghe ri ruẹse , nẹ ọ je cha vwẹ ebruphiyọ rọyen hwosa kẹ ayen ?
E , Ọmọ rẹ Ọghẹnẹ je rhọnvwephiyọ ota na . ​ — Se Luk 14 : 13 , 14 .
Enọ vọ yen a cha fuẹrẹn asaọkiephana ?
Jihova durhie ọmraro Aizaya nẹ ọ dia ọtota rọyen , ro djephia nẹ ọ guọnọ nẹ ihworakpọ re fuevun vwobọ vwẹ orugba rẹ ọhọre Rọyen . ( Aiz .
6 : 8 - 10 ) Aizaya rhiabọreyọ edurhie na .
Nonẹna , ihwo re vrẹ uriorin ji dje ẹwẹn rẹ “ Mẹvwẹ na !
Ji vwe ” vwọphia , rẹ ayen vwọ vwomakpahotọ kẹ iruo rọ vọnre vẹ egbabọse vwẹ ẹga rẹ Jihova .
Ẹkẹvuọvo , ohwo sa nọ oma rọyen nẹ , ‘ Ẹgbaẹdavwọn mẹ ghini fiemu ?
Dede nẹ ọyena uphẹn rode rẹ Jihova vwọ rhọnvwe nẹ me vwomakpahotọ ji ruiruo rẹ ẹga rọyen , o rhe se ru obo rọ tare ababọ rẹ ẹgbaẹdavwọn mẹ ? ’
E jẹ a fuẹrẹn ẹkpahọnphiyọ rẹ enọ nana womarẹ obo re phiarẹ vwẹ ọke rẹ Dẹbora vẹ Barak .
Die yen ofẹnẹ rẹ ihwo rẹ Izrẹl vẹ isodje rẹ Jabin ?
Ovie Jabin ro suẹn Kenan “ vwẹ omẹdja shenyẹ ” ihwo rẹ Izrẹl vwẹ ẹgbukpe 20 re .
Fikirẹ oshọ , ihwo rẹ Izrẹl rha sa vwomaphia vwẹ azagba - a .
Ayen vwo ekuakua rẹ ayen sa vwọ họnre yẹrẹ chochọ rẹ oma raye - en , ẹkẹvuọvo ivwighrẹn nana vwo ekpẹrẹ rẹ ofovwin rẹ utehru 900 . ​ — Iguẹ .
4 : 1 - 3 , 13 ; 5 : 6 - 8 .
*
7 , 8 . ( a ) Odjekẹ vọ yen Jihova vwọ kẹ Barak ?
( b ) Mavọ yen ihwo rẹ Izrẹl vwo phi isodje rẹ Jabin kparobọ ?
( Ni uhoho rẹsosuọ na . )
Ẹkẹvuọvo , Jihova vwẹ odjekẹ nana vwọ kẹ Barak womarẹ ọmraro Dẹbora : “ Yanran , koko ihwo wẹn vwẹ ugbenu rode ri Tabọr , rere wọ reyọ eshare uriori ihwe nẹ uvwiẹ ri Naftali rhe kugbe emọ ri Zẹbulọn .
Ki mi si Sisira ro uphẹphẹ , ọgba rẹ ofovwi ri Jabin , kọ cha vwa wẹ vwẹ oma rẹ urhie ri Kishọn vẹ idjighere rẹ ofovwi rọye kugbe otu rẹ ofovwi rọye ; ki Mi phio phihọ obọ wẹn . ” ​ — Iguẹ .
4 : 4 - 7 .
Ota nana da ro asan eje .
Ihwo re vwomakpahotọ de koko vwẹ Ugbenu rẹ Tabọr .
Kpakpata , Barak de nene odjekẹ rẹ Jihova na .
( Se Iguẹdjọ 4 : 14 - 16 . )
Ọke rẹ ofovwin na vwọ tonphiyọ vwẹ Taanak , okposio rode da rhọ rọ nẹrhẹ asan eje vọn vẹ ibehre .
Barak da vwọ tua isodje rẹ Sisira re te Haroshẹt , asan ro sheri te iroko 24 .
Sisira vwọ djẹ te asan ọvo , akpẹrẹ rọyen da ro ibehre , Sisira de wontọ , ọ da vwẹ owọ djẹ kpo Zaanannim .
Ọ da djẹ ro utughẹ rẹ Jael , aye rẹ Hẹber ohwo rẹ Kẹn , aye na de dede .
Kidie nẹ oma ghwọrerọ , ọ da vwerhẹn yanran .
Jael de fiudugberi teyọn hwe . ( Iguẹ .
4 : 17 - 21 ) A da ghwọrọ ivwighrẹn rẹ Izrẹl na kare kare !
*
Die yen ọbe rẹ Iguẹdjọ 5 : 20 , 21 vwọphia kpahen ofovwin rẹ emọ rẹ Izrẹl phiri na ?
Ofori nẹ e se ọbe rẹ Iguẹdjọ uyovwin 4 vẹ 5 kugbe kidie ayen djunute ẹbẹre sansan rẹ ikuegbe na .
Kerẹ udje , Iguẹdjọ 5 : 20 , 21 , da ta : “ Isio rẹ obo odjuvwu da rhe họnre , ayen da rhe họnre Sisira .
Ọkẹre ri Kishọn de hwerhe ayen yanran . ”
Ọnana ukẹcha rẹ emekashe gbanẹ ibieragha ri she nẹ obenu rhe ?
Baibol na ghwa vuẹ avwanre - e .
Ẹkẹvuọvo , ọ rha dia ukẹcha rẹ Ọghẹnẹ - ẹ , die yen sa nẹrhẹ osio ọgangan tiọyen rhọ vwẹ asan vẹ ọke ra ghwa vwọ guọnọ , rere ọ vwọ so ibehre kẹ ekpẹrẹ 900 ?
Abọ erha ọyen a vwẹ ujiri rẹ ophikparobọ na vwọ kẹ Jihova vwẹ ọbe rẹ Iguẹdjọ 4 : 14 , 15 .
O vwo ohwo vuọvo usun rẹ emọ rẹ Izrẹl 10,000 na rọ sa vwẹ obọ saudu kpahen ophikparobọ nana - a .
10 , 11 .
Die yen “ Merọz , ” kẹ diesorọ a vwọ hanrhọ ?
Ẹkẹvuọvo , o gbe ohwo unu nẹ vwevunrẹ une rẹ ophikparobọ rẹ Dẹbora vẹ Barak soro vwo jiri Jihova , a mrẹ eta nana vwẹ evun rọyen : “ Harhọn Merọz , Ọtiọye amakashe rẹ Ọrovwohwo tare , harhọn ihwo rọye ejobi gangan , fikiridie ayen rhe chọ Ọrovwohwo na uko - o , ayen rhe chọ Ọrovwohwo na uko vwọ họnre egba na - a . ” ​ — Iguẹ .
5 : 23 .
A hanrhe Merọz mamọ te ẹdia rẹ a rha tobọ riẹn obo rọ ghene hepha - a .
Ọnana orere rẹ ihwo rọyen rhọnvwe vwomakpahotọ ọke ra vwọ guọnọ ukẹcha raye - en ?
Ọ da dianẹ etiyin yen Sisira djẹ wan , ihwo rẹ Merọz vwo uphẹn ayen vwọ yọnrọn kẹ ihwo rẹ Izrẹl na ẹkẹvuọvo ayen da yan jovwo ?
Diesorọ ayen vwo jẹ enyo ọke rẹ Jihova vwọ guọnọ ihwo re vwomakpahotọ ?
E koko ihwo ri te uriorin ihwe vwo nẹ ubrakpọ rẹ ayen hepha .
Vwẹ ẹro roro ọke rẹ ihwo rẹ Merọz vwọ mrẹ Sisira rọ djẹ wan irhuvwu rayen .
Ọnana omamọ uphẹn rẹ ayen se vwo toroba eruo rẹ ọhọre rẹ Jihova je mrẹ ebruba rọyen .
Dedena , ayen vwo hirharoku orhiẹn rẹ ayen vwo ru orọnvwọn yẹrẹ jẹ orọnvwọn eruo , ayen niro phovwin ?
Ọ da dia ọtiọyen , uruemu rayen na fẹnẹ ọ rẹ Jael , aye ro fiudugberi ! ​ — Iguẹ .
5 : 24 - 27 .
Ofẹnẹ vọ vwẹ uruemu rẹ ihwo yen a mrẹ vwẹ Iguẹdjọ 5 : 9 , 10 , kẹ mavọ ọnana djobọte avwanre nonẹna ?
Vwẹ ọbe rẹ Iguẹdjọ 5 : 9 , 10 , avwanre mrẹ ofẹnẹ efa vwẹ uvwre rẹ ihwo ri nene Barak kpo ofovwin na vẹ ihwo re rhọnvwe ra - a .
Dẹbora vẹ Barak nabọ jiri “ inotu rẹ ofovwi rẹ Izrẹl . . . re vwẹ ọhọrobọ rayen ọvo vwẹ oma rayen ze kẹ ihwo na . ”
Ayen fẹnẹ ihwo re kparoma “ re gua ekẹtẹkẹtẹ re vwara gbagbagba , ” re rhọnvwe vwomakpahotọ - ọ , ri vwo ẹguọnọ rẹ akpeyeren rode “ ri tidia eruẹ rẹ edafe . ”
Vwọ fẹnẹ ihwo “ re yan vwẹ idjerhe ” re guọnọ ukpokpoma vuọvo - o , ihwo ri nene Barak muegbe ayen vwo kpo ọfovwin vwẹ ugbenu rẹ Tabọr kugbe iyara rẹ Kishọn na .
A vuẹ ihwo re guọnọ akpọẹriọ na nẹ ayen “ gbe ikun rọye , ” yẹrẹ ayen roro kpahọn .
O ghini fo nẹ ayen roro kpahen uphẹn rẹ ayen vwo toroba eruo rẹ ọhọre rẹ Jihova rọ va ayen abọ na .
Ọtiọyen ji te kohwo kohwo ro siomauko rọ vwọ ga Ọghẹnẹ vọnvọn .
Mavọ yen uruemu rẹ uvwiẹ rẹ Rubẹn , Dan , vẹ Asha vwọ fẹnẹ ọ rẹ Zẹbulọn vẹ Naftali ?
Ihwo re vwomakpahotọ rhiẹromrẹ oborẹ Jihova dje ọrho rọyen phia .
Ayen vwo erọnvwọn kiriguo rẹ ayen sa ta ota kpahen siẹrẹ ayen da “ vwanriẹn ikun rẹ ephiokparobọ rẹ Ọrovwohwo na . ”
( Iguẹ . 5 : 11 ) Vwọ fẹnẹ ihwo nana , ọbe rẹ Iguẹdjọ 5 : 15 - 17 djunute uvwiẹ rẹ Rubẹn , Dan , vẹ Asha nẹ ayen tẹnrovi ojevwe romobọ rayen ; erọnvwọn re vwo dje igegede , ekọ , kugbe unuerhuru , ukperẹ iruo rẹ Jihova guọnọre nẹ e ru .
Uvwiẹ rẹ Zẹbulọn vẹ Naftali da rha mrẹ “ ọdjarhe kamasan ughwu , ” yẹrẹ phi arhọ rayen phiyọ ideghele rere ayen se vwo bicha Dẹbora vẹ Barak .
( Iguẹ . 5 : 18 ) Ikuegbe nana vwo uyono ọghanghanre rẹ avwanre se yono norhe .
Idjerhe vọ yen avwanre vwo biẹcha usuon rẹ Jihova nonẹna ?
Nonẹna , avwanre phi ofovwin rẹ ugbobọ - ọ , ẹkẹvuọvo avwanre vwo uphẹn re vwo fiudugberi ruiruo aghwoghwo na vẹ oruru .
Ọnana yen ọke rẹ ukoko rẹ Jihova ma vwọ guọnọ ihwo re cha vwomakpahotọ .
Iduduru rẹ iniọvo vwomakpahotọ vwẹ iruo rẹ ẹga ọkieje kerẹ ekobaro ọkieje , iniọvo re ga vwẹ Bẹtẹl , vẹ iniọvo re bọn Eguan Ruvie . Buebun je vwomakpahotọ kẹ iruo vwẹ isikoko kugbe eghwẹkoko .
Ji roro kpahen ekpako rehẹ Umẹ Rọvwẹrote Omaesivwo vẹ e re vwẹrote eghwẹkoko .
Ovwan vwo imuẹro nẹ Jihova vwo ọdavwaro kpahen ẹwẹn rẹ omaevwoze rẹ ovwan , ọ cha sa chọrọ ẹro - o . ​ — Hib .
6 : 10 .
Tavwen wo ki brorhiẹn , roro kpahen obo ro che djobọte orua wẹn vẹ ukoko na ( Ni ẹkorota 15 )
Die yen ofori nẹ avwanre ru vwo djephia nẹ avwanre nẹ iruo rẹ Jihova ghanghanre ?
E jẹ avwanre ohwo vuọvo nọ oma rọyen : ‘ Mi vwo ẹwẹn me vwọ yanjẹ owian na eje vwo kẹ iniọvo efa ?
Me tẹnroviẹ ojevwe romobọ mẹ ukperẹ mi vwo vwo ẹwẹn rẹ omaevwoze ?
Kerẹ Barak , Dẹbora , Jael , vẹ ihwo 10,000 re vwomakpahotọ na , mi vwo esegbuyota vẹ uduefiogbere me vwọ reyọ obo mi vwori eje vwo ru oborẹ Jihova tare ?
Me da guọnọ kua kpo ẹkuotọ ọfa rẹ uweren rọyen yovwirin , me nabọ nẹrhovwo kpahen ẹdia na sẹ o che djobọte orua mẹ vẹ ukoko na ? ’
*
Die yen avwanre sa vwọ kẹ Jihova ?
Jihova brọghọphiyọ avwanre oma rọ vwọ kẹ avwanre uphẹn re vwo bicha usuon rọyen .
Ọ vwọ dianẹ Idẹbono riẹriẹ ihwo vwo kpo ẹbẹre rọyen na , a da ka ẹbẹre rẹ usuon rẹ Jihova , o djephia nẹ avwanre vwọsua Idẹbono .
Esegbuyota vẹ ọyọnregan rọ nẹrhẹ wo vwo ẹwẹn rẹ omaevwoze na , kẹ Jihova omavwerhovwẹn .
( Isẹ 23 : 15 , 16 ) Fikirẹ obicha wẹn , Jihova kọ sa mrẹ ẹkpahọnphiyọ vwọ kẹ ehwẹjẹ rẹ Eshu .
( Isẹ 27 : 11 ) Womarẹ omaevwokpotọ wẹn , wọ kẹ Jihova orọnvwọn ọghanghanre ọvo , ọnana kẹ omavwerhovwẹn rode .
Die yen Iguẹdjọ 5 : 31 ta kpahen obaro na ?
Ọmọke krẹn , akpọ na kọ cha vọn vẹ ihwo re ka ẹbẹre rẹ usuon rẹ Jihova .
Avwanre rhẹro rẹ ọke yena mamọ !
Avwanre cha so une rẹ Dẹbora vẹ Barak soro nẹ , “ Ivwighrẹn wẹn ejobi guọghọ kufia , E Ọrovwohwo !
Ẹkẹvuọvo igbeyan wẹn ejobi dia kerẹ ọnre rọ vacha vwẹ evun rẹ ogangan rọye . ” ( Iguẹ .
5 : 31 ) A cha kpahen phiyọ oyare nana ọke rẹ Jihova da ghwọrọ akpọ rẹ Eshu nana nu !
Ofovwin rẹ Amagidọn da tonphiyọ nu , a rha cha guọnọ ihworakpọ re cha vwomakpahotọ vwọ kẹ oghwọrọ rẹ ivwighrẹn na - a .
Ọyena cha dia ọke wo che vwo “ hwe oma nu , re wọ mrẹ ẹkparọ obọ rẹ Ọrovwohwo . ”
( 2 Ikun 20 : 17 ) Bẹsiẹ ọke yena ki te , avwanre vwo uphẹn buebun re vwo fiudugberi vwo ru ọhọre rẹ Jihova vẹ oruru .
Die yen omaevwoze wẹn che mu ihwo re mrẹ erere norhe vwo ru ?
Dẹbora vẹ Barak ton une rẹ ophikparobọ phiyọ rẹ ayen vwo jiri Ọromekpenu na , ọ dia ihworakpọ - ọ .
Ayen da so : “ Ihwo na da vwẹ ọhọrobọ rayen rhe vwene , ebruba kẹ Ọrovwohwo na ! ” ( Iguẹ .
5 : 1 , 2 ) Nonẹna , e jẹ ẹwẹn rẹ omaevwoze wẹn mu ihwo ejobi re mrẹ erere norhe vwọ vwẹ “ ebruba kẹ Ọrovwohwo na ! ”
Ekpẹrẹ rẹ ofovwin na vwo utehru rọ họhọ ọlọkọ , rọ pha dandan , piọpiọpiọ re phi phiyọ uherevie rẹ adjugẹ na .
Ono yen se sikẹrẹ orọnvwọn ro muoshọ tiọyena ?
Wọ da guọnọ yono kpahen ikuegbe nana kpobaro phiyọ , re se Uwevwin Orhẹrẹ rẹ August 1 , 2015 , aruẹbe 12 - 15 ( ọ rẹ oyibo ) .
Ji ni uyovwinrota na “ Anxiety About Money ” rọhẹ Uwevwin Orhẹrẹ rẹ July 1 , 2015 ( ọ rẹ oyibo ) .
“ Mi che ghwoghwo odẹ rẹ Ọrovwohwo . . .
Ọghẹnẹ rẹ uyota ro vwo umwemwu - u . ” ​ — URHI 32 : 3 , 4 .
UNE : 110 , 2
Urhi Rivẹ 32 : 4
1 Pita 5 : 5
Matiu 6 : 14
1 , 2 . ( a ) Oshenyẹ vọ yen Nebọt vẹ emọ rọyen rhiẹromrẹ ?
( b ) Iruemu ivẹ vọ yen e che yono kpahen ?
VWẸ ẹwẹn roro nẹ e gun efian nyẹ ọshare ọvo .
O gbe igbeyan vẹ ihwo orua rọyen unu ayen vwọ riẹn nẹ e mu ọshare nana fikirẹ efian rẹ erharhe ihwo gun nyẹ na .
Vwọ kẹ ihwo ri vwo ẹguọnọ rẹ orhiẹn ọsoso , ọ cha da ayen mamọ ayen vwo rhiẹromrẹ ọke re vwo hwe ọshare nana vẹ emọ rọyen .
Ọnana dia ikuegbe ghevweghe - e .
Ọnana obo re phia kẹ odibo rẹ Jihova ọvo re se Nebọt , ro yerin vwẹ ọke rẹ usuon rẹ Ovie Ehab rẹ Izrẹl . ​ — 1 Ivie 21 : 11 - 13 ; 2 Ivie 9 : 26 .
Vwẹ uyono nana , a cha fuẹrẹn obo re phia kẹ Nebọt kugbe ọkpako ọvo vwẹ ẹgbukpe ujorin ẹsosuọ ro brorhiẹn ọchọchọ .
Vwẹ idje nana , avwanre che yono oborẹ omaevwokpotọ ghanre te siẹrẹ a da guọnọ vwo ẹro rẹ Jihova vwo nẹ orhiẹn ọsoso .
E ji che yono kpahen oborẹ ẹwẹn rẹ evwoghovwo churobọ si ẹro rẹ Jihova vwo nẹ orhiẹn abavo ọ da dianẹ avwanre mrẹ oshenyẹ vwẹ ukoko na .
3 , 4 .
Oka rẹ ohwo vọ yen Nebọt hepha , diesorọ ọ rha rhọnvwe shẹ ogba rẹ vain rọyen kẹ Ovie na - a ?
Nebọt fuevun kẹ Jihova ọke rẹ ihwo rẹ Izrẹl buebun vwo nene orharhe udje rẹ Ovie Ehab vẹ aye ọbrabra rọyen Jẹzibẹl .
Egọẹdjọ yena re ga Baal na muọghọ kẹ Jihova vẹ irhi rọye - en .
Vwọ fẹnẹ ayen , Nebọt niro nẹ oyerinkugbe rọyen vẹ Jihova tobọ ghanre nọ arhọ rọyen .
Se 1 Ivie 21 : 1 - 3 .
Ọke rẹ Ehab vwọ tanẹ ọ cha dẹ ogba rẹ vain rẹ Nebọt yẹrẹ ọ vwẹ ọ ro yovwin vrẹ vwo wene , Nebọt da sen .
Diesorọ ?
Ọ da ta eta nana vwọrẹ ọghọ : “ Ọghẹnẹ gha rere mi vwo siobọ nẹ ẹkẹn uku rẹ esẹ mẹ kẹ vwẹ . ”
Oborẹ Nebọt ruru na rhọnvwephiyọ urhi rẹ Jihova vwọ kẹ emọ rẹ Izrẹl , rọ tare nẹ ọyena ẹgha ohwo vwọ shẹ uku rọyen . ( Liv .
25 : 23 ; Ukeri 36 : 7 ) Vwọrẹ uyota , Nebọt vwo ẹro rẹ Jihova vwo nẹ erọnvwọn .
Die yen Jẹzibẹl ruru rọ nẹrhẹ e hwe Nebọt ?
Ọ da ohwo mamọ nẹ orhiẹn rẹ Nebọt na nẹrhẹ Ovie Ehab vẹ aye rọyen ru umwemwu egangan evo .
Kidie nẹ Jẹzibẹl guọnọ reyọ ogba rẹ vain na kẹ ọshare rọyen , o de vwo ọrhuẹrẹphiyotọ re vwo gun efian nyẹ Nebọt rọ nẹrhẹ e hwe vẹ emọ rọyen .
Die yen Jihova che ru kpahen oshenyẹ nana ?
6 , 7 .
Mavọ yen Jihova vwo djephia nẹ ọyen ohwo ro brorhiẹn abavo , kẹ diesorọ ọnana cha vwọ dia onẹrhẹvwe kẹ igbeyan vẹ ihwo orua rẹ Nebọt ?
Kpakpata , Jihova de ji Ilaija bru Ehab ra .
Iliaja brorhiẹn rẹ oji kugbe ozighẹ hwe Ehab .
Die yen orhiẹn rẹ Jihova vwẹ ẹdia nana ?
Obo re phia kẹ Nebọt vẹ emọ rọyen na je cha phia kẹ Ehab , aye rọyen , kugbe emọ rọyen . ​ — 1 Ivie 21 : 17 - 25 .
Dede nẹ ughwu rẹ Nebọt vẹ emọ rọyen na da igbeyan vẹ ihwo orua rayen , o muẹro nẹ ayen cha mrẹ onẹrhẹvwe siẹrẹ ayen da riẹn nẹ Jihova mrẹ oshenyẹ na , o ji ru orọnvwọn kpahọn kpakpata .
Ẹkẹvuọvo , o vwo ẹdia ọvo rẹ ayen rhẹro rọye - en , rọ cha davwen omaevwokpotọ vẹ ẹroẹvwọsuọ rayen kpahen Jihova ni .
Die yen Ehab ruru ọke ro vwo nyo orhiẹn rẹ Jihova na , kẹ die yen nẹ obuko rọyen rhe ?
Ehab vwo nyo kpahen orhiẹn rẹ Jihova bruru na , “ ọ da bẹrẹ emwa rọye , ọ da vwẹ erharhimi rhuo , o de chiri ewẹvwe ọ da vwẹ erharhimi vwo phopho , kọ yan bubu . ”
Ehab dje omaevwokpotọ phia !
Die yen nẹ obuko rọyen rhe ?
Jihova da vuẹ Ilaija : “ Fikiridie ọ vwẹ oma kpotọ kẹ vwẹ , me gbe vwẹ umiovwo na rhe vwẹ ọke rọye - e ; ẹkẹvuọvo ọke rẹ ọmọ rọye ọye me vwọ ghwa umiovwo na rhe uwevwin rọye . ”
( 1 Ivie 21 : 27 - 29 ; 2 Ivie 10 : 10 , 11 , 17 ) Jihova rọ “ davwa udu rẹ ihwo nẹ ” na de gbe arodọnvwẹ kẹ Ehab . ​ — Isẹ 17 : 3 .
Die yen nẹrhẹ a tanẹ omaevwokpotọ sa sẹro rẹ igbeyan vẹ ihwo orua rẹ Nebọt ?
Mavọ yen orhiẹn rẹ Jihova nana djobọte ihwo re riẹn kpahen umwemwu ọbrabra rẹ Ehab na ?
Orhiẹn rẹ Jihova weneri na sa dia ọdavwini vwọ kẹ igbeyan vẹ ihwo orua rẹ Nebọt .
Ọ da dia ọtiọyen , omaevwokpotọ kọyen che sivwin ayen , ọ cha nẹrhẹ ayen je fuevun ga Jihova vẹ imuẹro nẹ Ọghẹnẹ brorhiẹn rẹ eku - u .
( Se Urhi Rivẹ 32 : 3 , 4 . )
Nebọt , emọ rọyen , vẹ erua rayen che rhiẹromrẹ orhiẹn abavo ọke rẹ Jihova da cha rhọnvwọn evwata nushi .
( Job 14 : 14 , 15 ; Jọn 5 : 28 , 29 ) Vwọba , ohwo rọ vwomakpotọ cha karophiyọ nẹ “ Ọghẹnẹ cha vwẹ kuruemu kuruemu ejobi vwo guẹdjọ , kemu kemu re ruru vwẹ odjahọ , oyovwiri eyẹ o miovwiri . ” ( Aghwo .
12 : 14 ) Jihova de brorhiẹn , o roro kokodo kpahen erọnvwọn rẹ avwanre tobọ riẹn kpahe - en .
Ọtiọyena , omaevwokpotọ nẹrhẹ ohwo sa sẹro rẹ oyerinkugbe rọyen vẹ Jihova .
10 , 11 . ( a ) Ẹdia vọ yen sa davwen esegbuyota avwanre ni ?
( b ) Idjerhe vọ yen omaevwokpotọ sa vwọ sẹro rẹ avwanre ?
Die wo che ru siẹrẹ ekpako na de brorhiẹn rẹ wo vwo ẹruọ rọye - en , yẹrẹ orhiẹn ro je we - e ?
Kerẹ udje , die wo che ru siẹrẹ uphẹn rẹ ẹga da vawabọ yẹrẹ emu tiọyena da phia kẹ ohwo wo vwo ẹguọnọ kpahen ?
Ọ da rha dianẹ a djẹ ọrivẹ orọnvwe wẹn , ọmọ , yẹrẹ ugbeyan wẹn nẹ ukoko jẹ orhiẹn rẹ ekpako na bruru na je we - e vwo ?
Wo de rhe no nẹ arodọnvwẹ re gbe kẹ orumwemwu ọvo ghwe fo - o vwo ?
Ẹdia nana sa davwen esegbuyota avwanre ni kpahen Jihova vẹ ukoko rọyen .
Idjerhe vọ yen omaevwokpotọ sa vwọ sẹro wẹn wo de hirharoku ẹdia tiọyena ?
Roro kpahen idjerhe ivẹ nana .
Die wo che ru siẹrẹ ekpako na de ghwoghwo orhiẹn ọvo ro ghwe je we te - e ?
( Ni ẹkoreta 10 , 11 )
Ẹsosuọ , omaevwokpotọ cha nẹrhẹ avwanre riẹn nẹ o vwo erọnvwọn rẹ avwanre riẹnre - e .
Ọ sa dianẹ avwanre riẹn erọnvwọn buebun kpahen ẹdia na , jẹ Jihova ọvo yen sa riẹn obo rehẹ ubiudu rẹ ohwo .
( 1 Sam . 16 : 7 ) Ọmrẹvughe nana cha nẹrhẹ avwanre vwomakpotọ , je riẹn asan rẹ ẹgba avwanre teri , a sa vwọ vwẹ ẹro abavo vwo ni ẹdia na .
Ọrivẹ , omaevwokpotọ che mu avwanre vwo nene odjekẹ je hẹrhẹ ọke rẹ Jihova cha vwọ rhuẹrẹ ẹdia na phiyọ ọ da ghene dia oshenyẹ .
Ọ ghwa hepha kirobo rẹ ọgbaghwanre na siri : “ O che yovwi kẹ oruimwemwu - u , eyẹrẹ ọ cha sa tọn kerẹ uhoho - o . ” ( Aghwo .
8 : 12 , 13 ) Vwọrẹ imuẹro , omaevwokpotọ ghwa erhuvwu rhe kohwo kohwo . ​ — Se 1 Pita 5 : 5 .
Ikuegbe vọ yen a cha fuẹrẹn enẹna , kẹ diesorọ ?
Inenikristi rẹ ẹgbukpe ujorin ẹsosuọ rehẹ Antiọk rẹ Siria hirharoku ẹdia rọ davwen omaevwokpotọ vẹ ẹwẹn rẹ evwoghovwo rayen ni .
E jẹ e yono kpahen ikuegbe yena rere a mrẹ obo rọ sa vwọ chọn avwanre uko vwọ fuẹrẹn uruemu avwanre kpahen evwoghovwo , je nẹrhẹ avwanre vwo ẹruọ okokodo kpahen oborẹ evwoghovwo vwo churobọ si ẹro rẹ Jihova vwo nẹ orhiẹn abavo .
13 , 14 .
Uphẹn vọ yen ọyinkọn Pita riavwerhen rọyen , kẹ mavọ yen o vwo dje uduefiogbere phia ?
Ọyinkọn Pita , ọyen ọkpako ra nabọ riẹn vwevunrẹ ukoko na .
Ọyen ohwo ro nene Jesu yan , ra je vwẹ ewian eghanghanre vwọ kẹ . ( Mat .
16 : 19 ) Kerẹ udje , vwẹ ukpe rẹ 36 , Pita vwo uphẹn ro vwo ghwoghwo ota kẹ Kọniliọs vẹ evwruwevwin rọyen .
Ọnana obo ra jokaphiyọ mamọ kidie Kọniliọs ọgiye rọ je yanvwe - e .
Ọke re vwo ku ẹwẹn ọfuanfon na ku Kọniliọs vẹ evwruwevwin rọyen , Pita da nọ onọ nana : “ Kẹ ohwo sa dje ihwo nana re reyọ [ “ ẹwẹn ọfuanfon , NW ” ] na kirobo re avwanre je reyọ nure na ri de jẹ [ “ oma ebrophiyame , NW ” ] ? ” ​ — Iruo 10 : 47 .
Vwẹ ukpe rẹ 49 , iyinkọn vẹ ekpako na rehẹ Jerusalẹm da vwoma rere ayen ta ota kpahen sẹ igiye ri kurhẹriẹ na cha yanvwe .
Vwẹ echidiotọ nana , Pita da karophiyọ iniọvo na vẹ uduefiogbere nẹ , ikpe evo re wanre na e ku ẹwẹn ọfuanfon ku igiye nana re je yanvwe na - a .
Oborẹ Pita rhiẹromrẹ na chọn ẹko rọvwẹrote rẹ ọke yena uko ayen se vwo brorhiẹn kpahen ẹdia nana .
( Iruo 15 : 6 - 11 , 13 , 14 , 28 , 29 ) O muẹro nẹ oma vwerhen igiye ri kurhẹriẹ na kugbe Inenikristi re dia ihwo rẹ Ju na fikirẹ ota rẹ Pita vwọphia na .
Mavọ ọlọhọ te re vwo ni Pita kerẹ ọshare rọ nabọ ghwanre tedje ! ​ — Hib .
13 : 7 .
Echobọ vọ yen Pita ruru vwẹ Antiọk rẹ Siria ?
( Ni uhoho rẹsosuọ na . )
Echidiotọ yena ghwe vwo notọ nu , Pita de kpo Antiọk rẹ Siria .
Ọ vwọ hẹ oboyin , ọ vẹ iniọvo re dia igiye jovwo na nabọ yerin kugbe .
O muẹro nẹ ayen tobọ yono erọnvwọn buebun vwo mie .
A sa vwẹ ẹwẹn roro obo rọ cha da iniọvo nana te ọke rẹ Pita vwo wene kpregede , o rhe nene ayen riemu kuẹgbe - e .
Iniọvo efa re dia ihwo rẹ Ju , kerẹ Banabas , je vwẹrokere uruemu ọchọchọ rẹ Pita nana .
Die yen mu ọkpako ro tedje nana vwo brorhiẹn ọchọchọ tiọyen rọ sa so ohẹriẹ phiyọ ukoko na ?
Die yen e se yono nẹ uruemu rẹ Pita na rọ sa chọn avwanre uko siẹrẹ ọkpako de gbe avwanre ku womarẹ ota yẹrẹ uruemu rọyen ?
Idjerhe vọ yen a vwọ kpọ Pita vi , kẹ enọ vọ yen vwomaphia ?
Se Galesha 2 : 11 - 14 .
Pita vwẹ uphẹn kẹ oshọẹdjẹ rẹ ohworakpọ .
( Isẹ 29 : 25 ) Dede nẹ Pita riẹn iroro rẹ Jihova vwẹ ẹdia nana , oshọ rẹ oborẹ iniọvo icheko vwẹ ukoko rọhẹ Jerusalẹm na cha ta yen muro .
Ọyinkọn Pọl rọ jehẹ echidiotọ na vwẹ Jerusalẹm ukpe rẹ 49 , de bru Pita ra vwẹ Antiọk ra vuẹ kpahen orharhe uruemu rọyen na .
( Iruo 15 : 12 ; Gal . 2 : 13 ) Die yen igiye ri kurhẹriẹ na che ru kpahen oborẹ Pita ru ayen na ?
Ọ cha dia ekprowọ kẹ ayen ?
Uphẹn rẹ ẹga evo cha va Pita abọ fikirẹ echobọ rọyen na ?
Die yen djerephia nẹ Pita mrẹ evwoghovwo rẹ Jihova ?
O muẹro nẹ Pita reyọ ọghwọku rẹ Pọl na .
Baibol na vuẹ avwanre nẹ uphẹn rẹ ẹga evo va rọ abọ - ọ .
Ọke vwọ yanran na , ọ tobọ rhoma vwo uphẹn ro vwo si ileta ivẹ vwẹ Baibol na .
Jokaphiyọ nẹ vwẹ ileta rivẹ na , Pita se Pọl “ oniọvo rẹ avwanre ọghaghare . ”
( 2 Pita 3 : 15 ) Dede nẹ oborẹ Pita ruru na da iniọvo re dia igiye na dẹn , Jesu rọ dia ọgbuyovwin rẹ ukoko na je reyọ Pita vwo ruiruo . ( Ẹfe .
1 : 22 ) Ọnana de rhie uphẹn phiyọ kẹ iniọvo na ayen vwo vwo uruemu rẹ evwoghovwo kerẹ Jesu vẹ Ọsẹ rọyen .
Imuẹro herọ nẹ ohwo vuọvo cha vwẹ uphẹn kẹ echobọ rẹ ohwo ro jẹgba nẹ ọ dia ekprowọ vwọ kẹ - ẹ .
Ẹdia sansan vọ yen a da guọnọ nẹ avwanre vwo ẹro rẹ Jihova vwo nẹ erọnvwọn ?
Kirobọ rọ hepha vwẹ ẹgbukpe ujorin ẹsosuọ , o vwo ọkpako vuọvo nonẹna rọ gbare - e , “ kidie avwanre sheri vwẹ oma rẹ emu buebu . ”
( Jems 3 : 2 ) Avwanre eje riẹn ọnana , ẹkẹvuọvo , ọ bẹn mamọ siẹrẹ ọ da dianẹ avwanre rioja fikirẹ jẹgba rẹ oniọvo .
Vwẹ ẹdia tiọyena , avwanre che vwo ẹro rẹ Jihova vwo nẹ erọnvwọn ?
Kerẹ udje , die wo che ru siẹrẹ ọkpako ọvo da ta ota ro ghwe shephiyọ - ọ ?
Wọ cha vwẹ uphẹn kẹ ota rẹ ọkpako na tare ro miovwon uwe ivun nẹ ọ dia ekprowọ kẹ wẹ ?
Ukperẹ wo ghwe vwo brorhiẹn nẹ o fo ohwo rọ dia ọkpako - o , wọ sa hẹrhẹ ọke rẹ Jesu rọ dia ọgbuyovwin rẹ ukoko na cha vwọ rhuẹrẹ ẹdia na phiyọ ?
Wo che roro kpahen ikpe buebun rẹ oniọvo na ga cha re ukperẹ wọ vwọ tẹnrovi echobọ na ?
Oniọvo ro gbe we ku da je ga kerẹ ọkpako yẹrẹ o de vwo uphẹn rẹ ẹga efa , wo che nene ghọghọ ?
Wo de vwo ẹwẹn rẹ evwoghovwo , o che djephia nẹ wo vwo ẹro rẹ Jihova vwo nẹ erọnvwọn . ​ — Se Matiu 6 : 14 , 15 .
Die yen dia orhiẹn - ebro avwanre ?
Ihwo ri vwo ẹguọnọ rẹ orhiẹn ọsoso rhẹro rẹ ọke rẹ Jihova che vwo si oshenyẹ rẹ ihworakpọ rioja rọyen vwẹ abọ rẹ Eshu vẹ akpọ nana no kare kare .
( Aiz . 65 : 17 ) Bẹsiẹ ọke yena vwo te , e jẹ avwanre brorhiẹn e vwo vwo ẹro rẹ Jihova vwo nẹ orhiẹn ọsoso womarẹ a vwọ vwomakpotọ vwo oniso rẹ asan avwanre riẹn te , ji vwo ghovwo ihwo ri gbe avwanre ku .
3 Chọn Erhorha Uko Vwọ “ Ga Ọrovwohwo vẹ Evuavwerhe ”
8 Vwẹ Ukẹcha kẹ Emọ rẹ Erhorha
Uyovwinrota rẹsosuọ djekpahen egbabọse rẹ iniọvo re djẹ nẹ uwevwin rayen hirharokuẹ , vẹ iroroẹjẹ rẹ obo ra sa vwọ chọn ayen uko .
Uyovwinrota rivẹ de rhe djekpahen oborẹ Baibol na sa vwọ vwẹ ukẹcha kẹ emiọvwọn rehẹ ẹkuotọ efa , vwo brorhiẹn re cha dia erere vwọ kẹ emọ rayen .
13 Ikuegbe rẹ Akpeyeren ​ — Dede nẹ Mẹvwẹ Odin , Mi ji Ruiruo Aghwoghwo Na
17 Wo Jẹ Ẹguọnọ Wẹn Djiro - o
22 “ Wọ Guọnọ Ovwẹ Nọ Enana ? ”
Vwevunrẹ akpọ na nonẹna , erọnvwọn ghwa lọhọ kẹ idibo rẹ Jihova - a .
Iyovwinreta nana che dje oborẹ ẹguọnọ re vwo kpahen Jihova , Baibol vẹ iniọvo na sa vwọ chọn avwanre uko vwọ họnre vwọso ẹwẹn rẹ urhuru rọhẹ akpọ na .
Iyovwinreta nana ji che djekpahen obo re se vwo vwo ẹguọnọ kpahen Jesu vwọ vrẹ ekuakua rẹ akpọ na .
27 Oborẹ Gayọs Chọn Iniọvo Rọyen Uko Wan
30 Aghọghọ rẹ Akpeyeren Ọlọlọhọ
31 Irueru Avwanre Vwẹ Ọke Obuko

“ Ọrovwohwo na rhẹrẹ eyoyan . ” ​ — UNE 146 : 9 .
UNE : 84 , 73
Egbabọse vọ yen ihwo buebun re djẹ nẹ uwevwin rayen hirharoku re ?
Mavọ yen a sa vwọ kẹ ayen oborẹ ayen ma guọnọ ?
Die yen ofori nẹ a kọn phiyọ ẹwẹn siẹrẹ e de ghwoghwo kẹ ihwo nana ?
1 , 2 . Egbabọse vọ yen iniọvo avwanre evo hirharokuẹ ?
( b ) Enọ vọ yen a sa nọ ?
ONIỌVO ọshare re se Lije vwo gbikun rẹ obo ro rhiẹromrẹ , ọ da ta : “ Orua avwanre hẹ osikoko ọke rẹ ofovwin na vwọ tonphiyọ vwẹ Burundi .
Avwanre da mrẹ ihwo re djẹ , jẹ a sa ihwunu .
Te omẹvwẹ , te ọsẹ vẹ oni mẹ kugbe iniọvo mẹ 10 da vwẹ ababọ djẹ nẹ orere na .
Ihwo rẹ orua mẹ evo yan iroko 1,600 kpo asan ra rhuẹrẹphiyọ vwẹ ẹkuotọ rẹ Malawi vwọ kẹ ihwo rẹ ofovwin djẹ nẹ uwevwin .
Avwanre ihwo ichekọ da hrabọ . ”
Nonẹna , vwẹ akpọneje ihwo rẹ ofovwin yẹrẹ omukpahen djẹ nẹ uwevwin vrẹ 65,000,000 ​ — ikekeri nana yen me bun kparobọ .
* Uriorin buebun rẹ Iseri rẹ Jihova jehẹ usun rayen .
Vwọ kẹ buebun rayen , ihwo rẹ ayen vwo ẹguọnọ kpahen va ayen abọ , ji te ekuakua rayen buebun .
Egbabọse efa vọ yen evo hirharoku ?
Mavọ yen a sa vwọ chọn iniọvo nana uko vwọ “ ga Ọrovwohwo vẹ evuavwerhe ” dede nẹ ayen hirharokuẹ egbabọse ?
( Une 100 : 2 ) Mavọ yen e se vwo ghwoghwo iyẹnrẹn esiri na kẹ ihwo re djẹ nẹ uwevwin , re ga Jihova - a ?
Die yen mu Jesu vẹ idibo rọyen vwọ djẹ kpo asan ọfa ?
Ọke rẹ amakashe rẹ Jihova vwọ vwẹ orhọ - esio kẹ Josẹf nẹ Hẹrọd guọnọ Jesu hwe , Josẹf vẹ Meri de mu ọmọ na vwọ djẹ kpo Ijipt .
Ayen da dia oboyin rhi duvwun ọke rẹ Hẹrọd vwo ghwu .
( Mat . 2 : ​ 13 , 14 , 19 - 21 ) Ikpe buebun vwọ wan nu , idibo rẹ Jesu da “ hra ro otọ ri Judia kugbe Sameria ” fikirẹ omukpahen .
( Iruo 8 : 1 ) Jesu tarọ jovwo nẹ idibo rọyen buebun cha djẹ jẹ uwevwin rayen vwo .
Ọ da ta : “ E de kpokpo uwe vwẹ orere ọvo , djẹ kpo ọrivẹ . ” ( Mat .
10 : 23 ) Ọ lọhọre ra vwọ djonẹ tiọye - en .
4 , 5 .
Imuoshọ vọ yen ihwo re djẹ nẹ uwevwin rhiẹromrẹ vwẹ ( a ) idjerhe ?
( b ) asan rẹ ayen djẹ ra ?
Ihwo re djẹ nẹ uwevwin se hirharoku imuoshọ vwẹ idjerhe , yẹrẹ vwẹ asan rẹ ayen djẹ ra na .
Oniọvo rẹ Lije , re se Gad da ta : “ Oyan na reyọ idughwrẹn evo , avwanre je wanvrẹ irivwin buebun .
Me hẹ ẹgbukpe 12 .
Awọ mẹ ke rhe vwọ , me da vuẹ ọsẹ vẹ oni mẹ nẹ ayen yan juvwe vwo .
Ọsẹ mẹ rhọnvwere - e , o de mu vwe .
Avwanre nẹrhovwo kẹ Jihova kọke kọke , ọ sẹro avwanre kẹdẹ kẹdẹ ; ọke ọvo dede , imagoro yen avwanre rara . ” ​ — Fil .
4 : ​ 12 , 13 .
Buebun rẹ ihwo rẹ orua rẹ Lije na ghwọrọ ikpe buebun vwẹ asan rẹ United Nations rhuẹrẹphiyọ kẹ ihwo rẹ ofovwin djẹ nẹ uwevwin .
Dedena , oma ji fu aye - en .
Lije rọ ga kerẹ oniruo okinriariẹ asaọkiephana da ta : “ Ihwo buebun vwo iruo - o .
Ayen da idi , phi idjogba , chuji , gbe ọfanrhiẹn , ji gun iguegun . ”
Iseri rẹ Jihova ki muomaphiyọ iruo rẹ ẹga na mamọ rere ayen sa vwọ kẹnoma kẹ iruemu tiọyena . ( Hib .
6 : ​ 11 , 12 ; 10 : ​ 24 , 25 ) Ayen sa vwọ sẹro rẹ oyerinkugbe rayen vẹ Jihova , buebun rayen ke rhe dia ekobaro .
Ayen karophiyọ oyan rẹ ihwo rẹ Izrẹl vwẹ aton na , ọnana nẹrhẹ ayen riẹn nẹ ayen cha dia etiyin bẹdẹ - ẹ . ​ — 2 Kọr .
4 : 18 .
6 , 7 . ( a ) Mavọ yen “ ẹguọnọ rẹ Ọghẹnẹ ” vwo muẹ Inenikristi vwọ chọn iniọvo rayen uko ?
( b ) Djunute udje ọvo .
“ Ẹguọnọ rẹ Ọghẹnẹ ” yen muẹ avwanre vwo dje ẹguọnọ kẹ ohwohwo , ma rho vwẹ ọke ebẹnbẹn .
( Se 1 Jọn 3 : ​ 17 , 18 . )
Ọke rẹ owẹnvwe vwo fi vwẹ Judia vwẹ ẹgbukpe ujorin ẹsosuọ , ukoko na de vwo ọrhuẹrẹphiyotọ ra vwọ chọn iniọvo na uko .
( Iruo 11 : ​ 28 , 29 ) Ọyinkọn Pọl vẹ Pita je vwẹ uchebro kẹ Inenikristi na nẹ ayen ruẹse kẹ ohwohwo .
( Rom 12 : 13 ; 1 Pita 4 : 9 ) Ọ da dia obo ro yovwirin Inenikristi vwo dede iniọvo re kọn bru ayen rhe , ọ rha dia iniọvo rayen ri hirharoku imuoshọ yẹrẹ omukpahen yen ofori nẹ ayen tobọ me dede ? ​ — Se Isẹ 3 : 27 .
*
O krinọ - ọ na , Iseri rẹ Jihova buebun djẹ nẹ iwevwin rayen fikirẹ ohọnre vẹ omukpahen rọ vwomaphia vwẹ Ukraine .
Ọ da ohwo mamọ nẹ e hwe evo usun rayen .
Ẹkẹvuọvo iniọvo rehẹ ẹbẹre efa rẹ ẹkuotọ na vẹ e rehẹ Russia de phi buebun rayen phiyọ uwevwin .
Iniọvo rehẹ ẹkuotọ ivẹ na vwobọ vwẹ oseghe rẹ usuo - on , kidie ayen “ dia e rẹ akpọ na - a , ” ukperẹ ọtiọyen ayen ki “ ghwoghwo ota na ” vẹ oruru . ​ — Jọn 15 : 19 ; Iruo 8 : 4 .
8 , 9 . ( a ) Egbabọse vọ yen iniọvo re djẹ kpo ẹkuotọ efa se hirharokuẹ ?
( b ) Diesorọ a vwọ vwomakpotọ vwẹ ukẹcha kẹ ayen ?
Ihwo evo djẹ kpo asan efa vwẹ ẹkuotọ rayen , efa da rha djẹ kpo ẹkuotọ ọfa rọ dia asan ọrhorha .
Usuon rẹ ẹkuotọ na sa vwẹ iwevwin , iwun vẹ emu kẹ ayen , ẹkẹvuọvo emu na fẹnẹ e rẹ ayen ria jovwo .
Asan na ji se djiro nẹ asan rẹ ayen djẹ nurhe na , ọ me nẹrhẹ ọ bẹn ayen vwọ riẹn oka rẹ iwun ri fo kẹ aruọke na .
Ọ da dia ọko yen ayen dia jovwo , ọ sa bẹn rẹ ayen vwọ vwẹ ekuakua rẹ ona vwo ruiruo .
Ẹkuotọ evo vwo ọrhuẹrẹphiyotọ rẹ ayen vwọ vwẹ ukẹcha kẹ ihwo tiọyena .
Ẹkẹvuọvo , emeranvwe evo da wan nu , kẹ ayen vuẹ ihwo na nẹ ayen ọvo vwẹrote oma rayen .
Ọnana sa dia egbabọse mamọ .
Di roro , ayen che yono ephẹrẹ kpokpọ , irhi kpokpọ , kugbe iruemu kpokpọ , ayen ji che yono obo ra sa vwọ hwosa uyovwin , kpo isikuru , je vwẹrote emọ ; ayen che ru enana eje siẹvuọvo !
Wọ sa vwomakpotọ vwẹ ukẹcha kẹ iniọvo rehẹ ẹdia nana ? ​ — Fil .
2 : ​ 3 , 4 .
Mavọ yen avwanre sa vwọ bọn esegbuyota rẹ iniọvo re djẹ nẹ ẹkuotọ efa rhe ?
( Ni uhoho rẹsosuọ na . )
Vwọba , usuon rẹ ẹkuotọ evo nẹrhẹ ọ bẹn kẹ iniọvo rehẹ ẹdia tiọna rẹ ayen vwọ guọnọ asan rẹ Ọguan Ruvie hepha .
Efa tobọ djẹ uguegue muẹ ayen nẹ ayen da sen iruo rọ cha nẹrhẹ ayen gbẹdẹ uyono , a rha cha chọn ayen uko - o , yẹrẹ a sa tobọ djẹ ayen nẹ ẹkuotọ na .
Fikirẹ oshọ , evo de rhiabọreyọ iruo na .
Ọtiọyena , ofori nẹ a fobọ bru iniọvo tiọyen ra , ugege rẹ ayen ghwa vwọ rhe .
Jẹ ayen mrẹvughe nẹ avwanre vwo ẹguọnọ rayen .
Erorokẹ vẹ ukẹcha rẹ avwanre sa bọn esegbuyota rayen gan . ​ — Isẹ 12 : 25 ; 17 : 17 .
( a ) Die yen ihwo re djẹ kpo asan ọfa guọnọre ẹsosuọ ?
( b ) Mavọ yen ayen se vwo dje ọdavwaro phia ?
Ẹsosuọ , iniọvo na guọnọ ukẹcha rẹ emu , iwun , kugbe erọnvwọn efa .
* Ọ da tobọ dia itai yen wọ sa kẹ ayen , ọ cha da ayen ẹro .
Siẹrẹ iniọvo re djẹ kpo asan efa de dje ọdavwaro phia , ayen rhe ji mu nokpẹn rẹ erọnvwọ - ọn , oma kọ sa nabọ vwerhen iniọvo ri phi ayen phiyọ uwevwin .
Ayen de mu abọ phiyọtọ rere iniọvo na vwẹrote ayen rhirin rhirin , ọghọ rayen sa va ayen abọ , o ji se miovwo oyerinkugbe rayen vẹ iniọvo na . ( 2 Tẹsa .
3 : ​ 7 - 10 ) Ẹkẹvuọvo , ayen ghene guọnọ ukẹcha .
Mavọ yen a sa vwọ vwẹ ukẹcha kẹ iniọvo re djẹ nẹ ẹkuotọ efa rhe ?
( Ni ẹkoreta 11 - 13 )
12 , 13 . ( a ) Mavọ yen avwanre sa vwọ vwẹ ukẹcha kẹ ihwo re djẹ rhe ẹkuotọ avwanre ?
( b ) Djunute udje ọvo .
A ghwa guọnọ igho obuebun a ke sa vwẹ ukẹcha kẹ ihwo re djẹ nẹ asan ọfa rhe - e , ẹkẹvuọvo , ọ guọnọ ọke vẹ ẹguọnọ avwanre .
Ukẹcha rẹ ayen guọnọrẹ sa dia re vwo dje oborẹ ayen sa vwọ ro imoto kẹ ayen , asan ra da mrẹ omamọ emu dẹ kueku , asan rẹ ayen da sa dẹ imẹshini re vwo ko emwa yẹrẹ ọ ra vwọ gbẹn odi rere ayen sa vwọ mrẹ imigho .
Ma rho , wọ sa chọn ayen uko vwo vwobọ vwẹ uyono vọnvọn vwẹ ukoko kpokpọ rẹ ayen hepha .
Wọ sa tobọ mu ayen kpo uyono .
Dje ona rẹ ayen se vwo ghwoghwo ota kẹ ihwo rẹ ekogho na vwọ kẹ ayen .
Jẹ ayen nene uwe kpo iruo aghwoghwo na .
Ọke rẹ ighene ẹne re djẹ nẹ ẹkuotọ ọfa rhe vwo te ukoko ọvo , ekpako na de yono ayen obo ra djẹ imoto , obo ra vwẹ ikọmputa vwo si ileta , obo re si ọbe ra sa vwọ guọnọ iruo kugbe oborẹ ayen sa vwọ rhuẹrẹ ọke rayen phiyọ vwọ ga Jihova vọnvọn . ( Gal .
6 : 10 ) O rhe kri - i , ayen ẹne na da rhe dia ekobaro .
Ukẹcha nana vẹ ẹgbaẹdavwọn rẹ ayen vwo phi ẹga rẹ Jihova phiyọ ẹdia ẹsosuọ chọn ayen uko vwo mudia gan vwẹ ukoko na , je vrabọ rẹ iruemu rẹ akpọ rẹ Eshu nana .
( a ) Edavwini vọ yen ihwo re djẹ nẹ ẹkuotọ rayen cha họnre vwọso ?
( b ) Djunute udje ọvo .
Kerẹ Inenikristi eje , ofori nẹ iniọvo nana davwẹngba ayen vwo phi edavwini vẹ ọnyẹ ra vwọ reyọ vwọ tua ekuakua rẹ akpọ na kparobọ , kidie enana se miovwo oyerinkugbe rayen vẹ Jihova .
* Lije vẹ iniọvo rọyen re djunute siẹvure karophiyọ oborẹ ọsẹ rayen yono ayen kpahen esegbuyota ọke rẹ ayen vwọ djẹ .
“ Ememerha na , o de do ekuakua ri ghwe fiemu - u ri rhe avwanre kufia .
Ukuotọ rọyen kọ kpare ekpu fefe na kpenu , ọ da ta vẹ ehwẹ : ‘ Ovwan mrẹrẹ ?
Ọnana ọvo ọyen ovwan guọnọre ! ’ ” ​ — Se 1 Timoti 6 : 8 .
15 , 16 .
Mavọ yen avwanre sa vwọ vwẹ ukẹcha kẹ ihwo re djẹ nẹ ẹkuotọ rayen vwọ ( a ) sẹro oyerinkugbe rayen vẹ Jihova ?
( b ) yọnre ẹwẹn rayen ?
Obicha vẹ ukẹcha rẹ oborẹ ayen se vwo ru oyerinkugbe rayen vẹ Jihova ganphiyọ yen ayen ma guọnọ vwọ vrẹ ekuakua akpeyeren . ( Mat .
4 : 4 ) Ekpako na sa chọn ayen uko vwọ guọnọ ẹbe vwẹ ephẹrẹ rayen , yẹrẹ vwọ guọnọ iniọvo ri nyo ephẹrẹ rayen .
Buebun rayen riẹn asan rẹ ihwo rẹ orua , yẹrẹ iniọvo ukoko rayen hepha - a .
Ofori nẹ ayen mrẹvughe nẹ Jihova vẹ iniọvo na vwo ẹguọnọ rayen .
Ọ rha dia ọtiọye - en , ayen sa djẹ bru ihwo rẹ orua yẹrẹ ihwo rẹ ẹkuotọ rayen re ga Jihova - a . ( 1 Kọr .
15 : 33 ) E de rhiabọreyọ ayen vẹ ẹwẹn avwanre eje , kẹ avwanre sa vwẹrokere Jihova vwọ “ rhẹrẹ eyoyan ” yẹrẹ erhorha . ​ — Une 146 : 9 .
Kirobo rọ phia kẹ Jesu vẹ orua rọyen , ọkiọvo ihwo re djẹ kpo asan efa che se rhivwin kpo ẹkuotọ raye - en , jokpanẹ ihwo ri shenyẹ ayen na vrẹn nẹ usuon .
Kirobo rẹ Lije tare , “ ọ cha bẹn vwọ kẹ emiọvwọn buebun re mrẹ ihwo rẹ orua rayen re hweri yẹrẹ re gbe ẹgua rẹ ayen vwo mu emọ rayen rhivwin . ”
A sa vwọ chọn ayen uko , ofori nẹ iniọvo rehẹ ẹkuotọ rẹ ayen djẹ ra na “ re ehrọre , guọnọ imoni na , vwo udu ọlọlọhọ kugbe udu dẹndẹn . ”
( 1 Pita 3 : 8 ) Fikirẹ omukpahen , evo rha sa ta ota vwẹ asan ihwo hepha - a , oma vo ayen rẹ ayen vwọ vuẹ ihwo kpahen oja rẹ ayen rere , ma rho vwẹ irharo rẹ emọ rayen .
Nọ oma wẹn , ‘ Ọ da dia omẹvwẹ yen emu tiọyena phia kẹ , mavọ me cha guọnọ nẹ ihwo nene uvwe yerin wan ? ’ ​ — Mat .
7 : 12 .
Ukẹcha vọ yen aghwoghwo avwanre vwọ kẹ ihwo re djẹ nẹ ẹkuotọ rayen rhe ?
Nonẹna , ihwo buebun djẹ nẹ ẹkuotọ ra da dobọ rẹ iruo avwanre ji .
Womarẹ ukẹcha rẹ Iseri rẹ Jihova rehẹ ẹkuotọ rẹ ayen djẹ ra na , uriorin buebun vwẹ usun rayen ki se “ nyo ikun rẹ uvie ” na vwẹ obọ ẹsosuọ .
( Mat . 13 : ​ 19 , 23 ) Ihwo buebun rẹ “ oghwa bẹn ” rhe mrẹ urovwoma vwẹ emẹvwa avwanre , ọtiọyena kẹ ayen ta : “ Ọghẹnẹ ghine hẹ ohri rẹ ovwan . ” ​ — Mat .
11 : ​ 28 - 30 ; 1 Kọr .
14 : 25 .
18 , 19 .
Mavọ yen a sa vwọ vwẹ aghwanre vwo ghwoghwo ota kẹ ihwo re djẹ nẹ ẹkuotọ efa rhe ?
Kohwo kohwo ro ghwoghwo kẹ ihwo nana me “ ghwanre , ” ọ me je dia “ ọvwiroro . ”
( Mat . 10 : 16 ; Isẹ 22 : 3 ) Nabọ kerhọ rẹ ayen , ẹkẹvuọvo wo nene ayen ta ota rẹ oseghe rẹ usuo - on .
Nene odjekẹ ro nẹ obọ rẹ oghọn ukoko vẹ usuon rẹ ẹkuotọ na rhe ; vwo phiẹ arhọ wẹn vẹ ọ rẹ ihwo efa phiyọ imuoshọ - ọ .
Muọghọ kẹ esegbuyota vẹ ẹkuruemu rayen .
Kerẹ udje , o vwo iwun evo rẹ eya kuẹphiyọ rẹ ihwo rẹ ẹkuotọ evo gha .
Ọtiọyena , ọke wo de ghwoghwo kẹ ihwo re djẹ nẹ ẹkuotọ efa rhe , wọ sẹn osẹnvwe rẹ ayen gha - a .
Kerẹ ohwo rẹ Sameria vwẹ udje rẹ Jesu , e jẹ avwanre vwẹ ukẹcha kẹ ihwo re rioja , ji te ihwo re dia Iseri rẹ Jihova dede - e .
( Luk 10 : ​ 33 - 37 ) Idjerhe ro me yovwin re se vwo ru ọnana ọyen womarẹ e vwo ghwoghwo ota kẹ ayen .
Ọkpako ọvo rọ vwẹ ukẹcha kẹ ihwo buebun tiọyena re da ta : “ Vwo nẹ ẹdẹ ẹsosuọ , ofori nẹ a vuẹ ayen nẹ avwanre Iseri rẹ Jihova , avwanre guọnọ chọn ayen uko vwo sikẹrẹ Ọghẹnẹ , ọ dia ukẹcha rẹ igho - o .
Kidie a rha vuẹ ayen ọtiọye - en evo cha vwomaba avwanre fikirẹ urhurusivwe rẹ ekuakua akpeyeren . ”
20 , 21 . ( a ) Erere vọ yen che norhe siẹrẹ e de dje ẹguọnọ kẹ ihwo re djẹ nẹ ẹkuotọ efa rhe ?
( b ) Die yen a cha ta ota kpahen vwẹ uyono rọ vwọ kpahen ọnana ?
Erere che norhe siẹrẹ e de dje ẹguọnọ kẹ “ erhorha . ”
Ọke rẹ ọshare rẹ Alganesh vwo ghwu , ọ vẹ emọ rọyen esan da djẹ nẹ ẹkuotọ rẹ Eritrea fikirẹ omukpahen .
Ayen yan oyan rẹ ẹdẹ ẹrenren wan aton , ayen ki rhi te Sudan .
Ọ da ta : “ Iniọvo na nabọ vwẹrote avwanre kerẹ ihwo rẹ orua rayen , ayen kẹ avwanre emu , iwun , uwevwin , kugbe igho rẹ omaẹfa .
Ihwo efa vọ yen se phi erhorha phiyọ uwevwin kidie nẹ ayen ga Ọghẹnẹ vuọvo ?
Iseri rẹ Jihova ọvo yen se ruo ! ” ​ — Se Jọn 13 : 35 .
Kẹ emọ ri nene esẹ vẹ ini rayen kpo ẹkuotọ efa vwo ?
Vwẹ uyovwinrota rọ vwọ kpahen ọnana , a cha ta ota kpahen oborẹ avwanre eje sa vwọ chọn ayen uko vwọ ga Jihova vẹ omavwerhovwẹn .
Vwẹ uyono nana , a cha ta ota kpahen ihwo re djẹ nẹ uwevwin rayen kpo asan ọfa vwẹ ekuotọ rayen yẹrẹ ẹkuotọ ọfa fikirẹ ofovwin , omukpahen yẹrẹ oghwọrọ .
Kirobo rẹ UNHCR ( United Nations High Commissioner for Refugees ) djere , vwẹ akpọneje nonẹna , “ vwẹ asan rẹ ihwo 113 hepha , ohwo 1 ” ọyen “ emuọvo djẹ nẹ uwevwin rọyen . ”
Ni uyovwinrota na “ E Jẹn Erhorha Ẹghọ Chọrọ Ovwan Ẹro - o ” rọhẹ Uwevwin Orhẹrẹ rẹ October 2016 , aruẹbe 8 - 12 .
Ohwo rọ djẹ nẹ asan ọfa rhe de ghwe te ekogho na , e jẹ ekpako na nene odjekẹ rọhẹ uyovwinrota 8 rẹ Organized to Do Jehovah’s Will , ẹkorota 30 .
Ekpako na sa vwẹ ovuẹ rhe oghọn ukoko rayen womarẹ jw.org , oghọn ukoko na me rha vwẹ ovuẹ rhe ikoko rehẹ ẹkuotọ efa .
Jẹ tavwen ẹkpahọnphiyọ ke rhe , ayen sa vwẹ aghwanre vwọ nọ kpahen ukoko ro nurhe kugbe obo rọ sasa te vwẹ ukoko na .
Ni iyovwinreta na “ No One Can Serve Two Masters ” kugbe “ Be of Good Courage ​ — Jehovah Is Your Helper ! ”
vwẹ Uwevwin Orhẹrẹ rẹ April 15 , 2014 , aruẹbe 17 - 26 ( ọ rẹ oyibo ) .
“ O rhe vwo omavwerhe ọfa mi vwo nẹ ọnana - a , ri mi vwo nyo nẹ emọ mẹ nene uyota na . ” ​ — 3 JỌN 4 .
UNE : 88 , 41
Mavọ yen emiọvwọn sa vwọ dia uvi rẹ udje vwọ kẹ emọ rayen ?
Mavọ yen igbuyovwin erua se vwo brorhiẹn re ukoko rẹ ayen cha ra fikirẹ ejajẹ ?
Mavọ yen ihwo efa sa vwọ vwẹ ukẹcha kẹ erua ri nẹ ẹkuotọ ọfa rhe ?
1 , 2 . ( a ) Ebẹnbẹn vọ yen emọ rẹ erhorha buebun rhiẹromrẹ ?
( b ) Enọ vọ yen a cha kpahenphiyọ vwẹ uyono nana ?
JOSHUA da ta : “ Nẹ ọkiemọ rhe , ephẹrẹ rẹ ọsẹ vẹ oni mẹ yen me jẹ vwẹ uwevwin vẹ ukoko na .
Ẹkẹvuọvo mi vwo wontọ nẹ isikuru nu , ephẹrẹ ra jẹ vwẹ ẹkuotọ rẹ avwanre kua ra na kọyen me je vwe .
Ikpe evo vwọ wan nu , me rha sa jẹ ephẹrẹ rẹ ọsẹ vẹ oni mẹ - ẹ .
Ọtiọyena , mi rhe vwo ẹruọ rẹ obo ra ta vwẹ uyono - o , ọ je bẹn re vwo vughe asan mi nurhe . ”
Ihwo evo herọ rẹ ẹdia rayen họhọ ọ rẹ Joshua .
Nonẹna , ihwo re vrẹ 240,000,000 yen dia ẹkuotọ efa .
Wọ da dia ọmiọvwọn rọ kua kpo asan ọfa , mavọ yen wọ sa vwọ chọn emọ wẹn uko vwo “ nene uyota na ” ?
( 3 Jọn 4 ) Ukẹcha vọ yen ihwo efa je sa vwọ kẹ ayen ?
3 , 4 . ( a ) Mavọ yen emiọvwọn sa vwọ dia omamọ udje vwọ kẹ emọ rayen ?
( b ) Die yen emiọvwọn cha sa rhẹro rọyen mie emọ raye - en ?
Emiọvwọn , udje rẹ ovwan sa chọn emọ ovwan uko vwọ yan vwẹ idjerhe arhọ na .
Emọ wẹn da mrẹ nẹ wọ “ guọnọ uvie ” na ẹsosuọ , kẹ ayen cha vwẹroso Jihova vwọ kẹ ẹroevwote rẹ kẹdẹ kẹdẹ .
( Mat .
6 : ​ 33 , 34 ) Ọtiọyena , gbe yerin akpọ ri kekpe .
Vwẹ ọdavwẹ rẹ Uvie na vwọ kobaro kẹ ekuakua akpeyeren .
Wọ riesa - a . Koko “ efe vwẹ obo odjuvwu , ” ru obo ri je Jihova , wọ “ guọnọ ejiro rẹ ihwo ” yẹrẹ efe - e . ​ — Se Mak 10 : ​ 21 , 22 ; Jọn 12 : 43 .
Wo jẹ ugbonẹ rẹ akpeyeren nẹrhẹ wọ kpairoro vrẹ emọ wẹ - ẹn .
Jẹ ayen riẹn nẹ oma vwerhen owẹ siẹrẹ ayen de phi Jihova phiyọ ẹdia ẹsosuọ ukperẹ ayen vwọ guọnọ efe kẹ wẹ yẹrẹ vwọ kẹ oma rayen .
Kẹnoma kẹ iroro ọchọchọ nẹ ofori nẹ emọ wian mamọ rere esẹ vẹ ini na sa vwọ dia edafe .
Karophiyọ , “ ọ dia emọ re kọn okọn kẹ esẹ vẹ ini - i , ẹkẹvuọvo esẹ vẹ ini re kọn okọn kẹ emọ rayen . ” ​ — 2 Kọr .
12 : 14 .
Diesorọ o vwo fo nẹ emiọvwọn yono emọ rayen kpahen Jihova ?
Kirobo ra mraro rọyen , ihwo “ che ne ẹgborho rẹ ephẹrẹ kephẹrẹ rhe ” ukoko rẹ Jihova . ( Zek .
8 : 23 ) Ẹkẹvuọvo , ephẹrẹ sa nẹrhẹ ọ dia bẹnbẹn wo vwo yono ọmọ wẹn uyota na .
Emọ wẹn yen ofori nẹ wọ ka vwẹ Baibol vwo yono , ayen vwọ “ riẹn ” Jihova ji vwo arhọ rẹ bẹdẹ .
( Jọn 17 : 3 ) Ofori nẹ wo “ gbe ikun ” rẹ oborẹ Baibol na yonori vwọ kẹ emọ wẹn kọke kọke rere ayen sa vwọ riẹn Jihova . ​ — Se Urhi Rivẹ 6 : ​ 6 , 7 .
Erere vọ yen herọ siẹrẹ emọ wẹn da riẹn ephẹrẹ wẹn ?
( Ni uhoho rẹsosuọ na . )
Emọ wẹn che yono ephẹrẹ rẹ asan na vwẹ isikuru vẹ ekogho rayen , ẹkẹvuọvo , ayen cha riẹn ephẹrẹ wẹn siẹrẹ wọ da vwọ ta ota kẹ ayen kọke kọke .
Ayen da riẹn ejajẹ wẹn , ọ cha nẹrhẹ wọ vẹ ayen sa nabọ ta ota kugbe , o ji vwo erere efa ọyena sa ghwa rhe .
Emọ na da sa nabọ vwo ẹruọ rẹ ephẹrẹ ivẹ na , ọyena che nẹrhẹ ẹgba iroro rayen ganphiyọ , kẹ ayen ji se kuomakugbe ihwo .
Ọ je sa nẹrhẹ ayen hẹrẹ iruo aghwoghwo rayen phiyọ .
Carolina rẹ ọsẹ vẹ oni rọyen je dia erhorha , da ta : “ Omavwerhovwẹn herọ ra vwọ dia ukoko rẹ ephẹrẹ ọfa .
Ma rho siẹrẹ wọ da ga vwẹ asan ra da ma guọnọ ukẹcha . ”
Die wo che ru siẹrẹ ephẹrẹ da dia ebẹnbẹn vwẹ orua wẹn ?
Dedena , ephẹrẹ vẹ ẹkuruemu rẹ asan na da riẹnriẹn emọ na oma , ọ sa nẹrhẹ ofu rẹ ephẹrẹ rẹ ọsẹ vẹ oni rayen dje ayen , ayen rha cha tobọ riẹn jẹ - ẹ .
Ọ da dia ọtiọyen emọ wẹn hepha , wo se yono ephẹrẹ asan na ?
Wọ sa nabọ yono emọ wẹn vwẹ idjerhe uyota na siẹrẹ wo de se vwo ẹruọ rẹ oborẹ ayen ta , eha rayen , obo re yono ayen vwẹ isikuru , wo de ji se nene iyono rayen ta ota .
Vwọrẹ uyota , ọ guọnọ ọke , ẹgbaẹdavwọn kugbe omaevwokpotọ , e se vwo yono ephẹrẹ kpokpọ .
Kerẹ udje , ọmọ wẹn da dia odin , wo rhe se yono ejajẹ rẹ idin rere wẹ vẹ ọyen sa vwọ ta ota kugbe ?
Ọ da je dianẹ ephẹrẹ ọfa yen ọmọ wẹn vwo ẹruọ rọyen , o rhe ji fo nẹ wọ ghwọrọ ọke vwo yono ephẹrẹ na ?
*
Mavọ yen wọ sa vwọ chọn emọ wẹn uko ọ da dianẹ wọ ghwa riẹn ephẹrẹ rayen jẹ - ẹ ?
Vwọrẹ uyota , ọ sa bẹn vwọ kẹ emiọvwọn evo rẹ ayen vwọ riẹn ephẹrẹ rẹ emọ rayen jẹ na fiotọ .
Ọtiọyena , ọ cha ghwa lọhọ rẹ ayen vwọ nabọ vwẹ “ ọbe ọfuanfon na ” vwo yono emọ raye - en . ( 2 Tim .
3 : 15 ) Ọ da dia ọtiọyen , wọ je sa vwẹ ukẹcha kẹ emọ wẹn vwọ riẹn Jihova ji vwo ẹguọnọ rọyen .
Ọkpako ọvo re se Shan da ta : “ Ephẹrẹ rẹ avwanre jẹ na , oni avwanre ghwa nabọ riẹn jẹ - ẹ ; jẹ omẹvwẹ vẹ iniọvo mẹ rẹ emetẹ sa nabọ jẹ ephẹrẹ rọyen na - a .
Ẹkẹvuọvo , avwanre vwọ mrẹ nẹ ọ davwẹngba vwo yono , nẹrhovwo , ji ruẹ ẹga orua avwanre kudughwrẹn kudughwrẹn , avwanre da rhe mrẹvughe nẹ ọ pha ghanghanre ra vwọ riẹn Jihova . ”
Mavọ yen emiọvwọn sa vwọ vwẹ ephẹrẹ ivẹ vwo yono emọ rayen ?
Emọ evo se yono kpahen Jihova vwẹ ephẹrẹ ivẹ , kidie ayen sa jẹ ivẹ na ; ọ rẹ ayen jẹ vwẹ isikuru , vẹ ọ rẹ ayen jẹ vwẹ uwevwin .
Ọtiọyena , emiọvwọn evo vwẹ ẹbe , uhworo vẹ ividio vwẹ ephẹrẹ ivẹ na vwo ruẹ uyono na .
Aphro herọ - ọ , ofori nẹ emiọvwọn tiọyena ghwọrọ ọke je davwẹngba vwọ chọn emọ rayen uko vwo sikẹrẹ Jihova .
( a ) Ono yen che brorhiẹn rẹ ukoko rẹ orua na cha ra ?
( b ) Die yen ofori nẹ o ru o ki brorhiẹn ?
“ Eyoyan ” yẹrẹ erhorha de te asan , ukoko rẹ ephẹrẹ rayen rha hẹ etiyi - in , kẹ ayen kpo ukoko rẹ ephẹrẹ rẹ asan na .
( Une 146 : 9 ) Ẹkẹvuọvo , ukoko rọ jẹ ephẹrẹ wẹn da hẹ etiyin , ọ ro me shephiyọ kẹ orua wẹn kọyen ovwan cha ra .
Ọgbuyovwin orua na vẹ ihwo rẹ orua na da nabọ roro , je nẹrhovwo kpahọn nu , ko che brorhiẹn na .
( 1 Kọr . 11 : 3 ) Die yen ọgbuyovwin orua che roro kpahen ?
Odjekẹ vọ yen sa chọn uko ?
E jẹ e roro kpahen evo .
11 , 12 . ( a ) Mavọ yen ephẹrẹ se djobọte obo re ro ubiudu rẹ emọ vwẹ uyono ?
( b ) Die yen nẹrhẹ emọ evo kpairoro vrẹ ephẹrẹ rẹ esẹ vẹ ini rayen ?
E jẹ emiọvwọn nabọ riẹn oborẹ emọ rayen ghene guọnọ .
Vwọrẹ uyota , vwọ vrẹ uyono ẹra , ofori nẹ a ghwọrọ ọke vwo yono emọ na rere ayen vwo vwo ẹruọ rẹ uyota na otoro ephẹrẹ re vwo yono aye - en .
Roro kpahen ẹdia nana : Emọ de kpo uyono vwẹ ejajẹ rẹ ayen nabọ riẹn , ọ cha nẹrhẹ ayen vwo ẹruọ rẹ obo re yono na , ọkiọvo tobọ vrẹ oborẹ esẹ vẹ ini rayen rorori .
Ẹkẹvuọvo , ọ dia ọtiọyen ọ hepha kẹ emọ ri ghwe nyo ejajẹ na - a .
( Se 1 Kọrẹnt 14 : ​ 9 , 11 . )
Vwọba , ọkiọvo ọ dia ephẹrẹ rẹ ọsẹ vẹ oni na yen ọmọ na me vwo ẹruọ rọye - en .
Emọ sa tobọ kpahenphiyọ enọ , je ta ota vwẹ umukpe vwẹ ejajẹ rẹ ọsẹ vẹ oni rayen , jẹ uyono na te ubiudu raye - en .
Ọ dia ejajẹ ọvo yen se te ubiudu rẹ emọ - ọ .
Ọtiọyen ọ hepha vwọ kẹ Joshua re djunute siẹvure .
Oniọvo rọyen re se Esther da ta : “ Emọ niro nẹ ephẹrẹ , ẹkuruemu , vẹ ẹga rẹ esẹ vẹ ini rayen churobọ si ohwohwo . ”
Ọtiọyena , ẹkuruemu na rhe ghwe jẹ aye - en , kẹ ayen je ghwa kpairoro vrẹ ephẹrẹ vẹ ẹga rẹ esẹ vẹ ini rayen .
Die yen emiọvwọn tiọyena se ru ?
13 , 14 . ( a ) Die yen nẹrhẹ aye gbẹ ọshare ọvo mu orua rayen kpo ukoko ra da jẹ ephẹrẹ rẹ asan rẹ ayen dia ?
( b ) Die yen chọn ayen uko vwọ gan vwẹ ukoko na ?
E jẹ emiọvwọn vwẹ ọdavwẹ rẹ emọ na vwọ kobaro rẹ ọ rayen . ( 1 Kọr .
10 : 24 ) Ọsẹ rẹ Joshua vẹ Esther re se Samuel da ta : “ Mẹvwẹ vẹ aye mẹ nabọ vwo oniso rẹ ephẹrẹ rọ cha dia erere vwọ kẹ emọ na rere ayen sa vwọ sasa vwẹ ukoko na , avwanre da je nẹrhovwo kpahọn .
Orhiẹn na ghwe shephiyọ kẹ avwanre - e .
Ẹkẹvuọvo , avwanre vwo noso nẹ ayen ghwa mrẹ erere vwo nẹ uyono rẹ ephẹrẹ avwanre - e , avwanre de kpo ukoko rẹ ejajẹ rẹ asan na .
Avwanre vẹ ayen ke nabọ kpo uyono ji vwobọ vwẹ iruo aghwoghwo na .
Avwanre ji durhie igbeyan vwọ kẹ emuọre vẹ akpọẹriọ .
Enana eje chọn emọ avwanre uko vwọ riẹn iniọvo na , kẹ ayen je rhe riẹn Jihova kerẹ Ọsẹ vẹ Ugbeyan .
Ọnana ghanre vrẹ eyono rẹ ephẹrẹ avwanre . ”
Samuel da je ta : “ Mẹvwẹ vẹ aye mẹ ji kpo uyono rẹ ephẹrẹ avwanre rere avwanre sa vwọ gan vwẹ ukoko na .
Enana eje ghwa lọhọ - ọ , oma je ghwọrọ avwanre ọkiọvo .
Ẹkẹvuọvo , avwanre kpẹvwẹ Jihova kidie o ku ebruphiyọ ku ẹgbaẹdavwọn avwanre .
Asaọkiephana , emọ avwanre erha na hẹ evunrẹ ẹga ọkieje . ”
Diesorọ Kristina vwo roro nẹ ọ cha yan obaro siẹrẹ o de kpo ukoko ra da jẹ ephẹrẹ rẹ asan na ?
Emọ na da ghwanre re , evo me rhe mrẹvughe nẹ ukoko ra da jẹ ephẹrẹ rẹ ayen nabọ vwo ẹruọ rọyen , yen ayen da sa nabọ ga Jihova .
Emọ na de brorhiẹn tiọyen , e jẹ emiọvwọn no nẹ emọ na sen aye - en .
Kristina da ta : “ Mi nyo ephẹrẹ rẹ ọsẹ vẹ oni mẹ emerha , ẹkẹvuọvo mi se vwo ẹruọ rọyen ọke ra da jẹ vwẹ uyono - o .
Ọke me vwọ hẹ ẹgbukpe 12 , mi de kpo ọghwẹkoko ra da jẹ ephẹrẹ re vwo yono uvwe vwẹ isikuru .
Ọyena yen obọ ẹsosuọ rẹ uyota na vwọ ro ovwẹ !
Me je mrẹ erere ọfa ọke me vwọ vwẹ ephẹrẹ ra jẹ vwẹ isikuru mẹ vwọ nẹrhovwo .
Eta na ke nabọ nẹ evunrẹ ubiudu mẹ cha ! ”
( Iruo 2 : ​ 11 , 41 ) Kristina vwọ ghwanre tedje re , ọ da vuẹ ọsẹ vẹ oni rọyen nẹ ọyen brorhiẹn ro vwo kpo ukoko ra da jẹ ephẹrẹ rẹ asan na .
Ọ da je ta : “ Me yan obaro vwẹ ukoko na , ọke mi vwo yono kpahen Jihova vwẹ ephẹrẹ ra jẹ vwẹ isikuru mẹ . ”
O kriri - i , Kristina da rhe dia ọkobaro ọkieje .
Die yen nẹrhẹ oma vwerhen Nadia nẹ ayen wene kpo ukoko ra da jẹ ephẹrẹ rẹ asan rẹ ayen dia na - a ?
Ighene , ovwan rorori nẹ o ji fo nẹ ovwan kpo ukoko ra da jẹ ephẹrẹ rẹ asan rẹ ovwan dia ?
Ọ da dia ọtiọyen , kẹ diesorọ ?
Ọyena sa nẹrhẹ ovwan sikẹrẹ Jihova phiyọ ?
( Jems 4 : 8 ) Gbanẹ wọ mrẹ owian djẹ , yẹrẹ wọ de guọnọ kpo asan rẹ wo de se sun oma wẹn ?
Nadia rọ ga vwẹ Bẹtẹl da ta : “ Me vẹ iniọvo mẹ vwọ hẹ uvwre rẹ ẹgbukpe 13 fiẹ 19 , kẹ avwanre jiroro re vwo wene kpo ukoko ra da jẹ ephẹrẹ rẹ asan avwanre dia . ”
Ẹkẹvuọvo ọsẹ vẹ oni rayen riẹnre nẹ ọnana cha sa nẹrhẹ ayen yan obaro vwẹ ukoko na - a .
Nadia da je ta : “ Oma vwerhen avwanre nẹ ọsẹ vẹ oni avwanre nabọ yono avwanre ephẹrẹ rayen , ayen jẹ rhọnvwe phiyọ orhiẹn rẹ avwanre na - a .
Ọ nẹrhẹ avwanre yeren omamọ akpọ , ọ je nẹrhẹ avwanre sa chọn ihwo efa uko vwọ riẹn Jihova . ”
( a ) Ono yen Jihova vwẹ oghwa re vwo yono emọ na vwọ kẹ ?
( b ) Mavọ yen emiọvwọn sa vwọ mrẹ ukẹcha rẹ ayen vwo yono emọ na ota rẹ Ọghẹnẹ ?
Jihova vwẹ oghwa re vwo yono emọ na vwọ kẹ esẹ vẹ ini , ọ diẹ esẹ vẹ ini ride yẹrẹ ihwo efa - a .
( Se Isẹ 1 : 8 ; 31 : ​ 10 , 27 , 28 . )
Dedena , emiọvwọn re sa jẹ ephẹrẹ rẹ asan rẹ ayen dia na - a , sa nokpẹn rẹ ukẹcha mie ihwo efa , rere ayen se vwo yono emọ rayen vwẹ idjerhe rẹ Ota rẹ Ọghẹnẹ se vwo te ubiudu rayen .
Ẹkẹvuọvo , ọ dia ọnana mudiaphiyọ nẹ wọ cha sen oghwa na kẹ ihwo efa - a ; a vẹ ayen sa wian kugbe vwọ kpọ emọ na vi “ vwẹ ẹghwọ kuo kugbe uyono rẹ Ọrovwohwo . ”
( Ẹfe . 6 : 4 ) Kerẹ udje , emiọvwọn sa nokpẹn rẹ iroroẹjẹ mie ekpako na kpahen oborẹ ayen se vwo ru ẹga orua kugbe oborẹ ayen sa vwọ chọn emọ rayen uko vwo vwo omamọ rẹ igbeyan .
Erere herọ vwọ kẹ emọ vẹ emiọvwọn siẹrẹ ayen de durhie iniọvo rhe uwevwin rayen ( Ni ẹkoreta 18 , 19 )
18 , 19 . ( a ) Ukẹcha vọ yen iniọvo re nabọ sasa vwẹ ukoko na sa vwọ kẹ emọ ?
( b ) Die yen ofori nẹ emiọvwọn na ru ?
Kerẹ udje , emiọvwọn se durhie erua efa vwọ rhe ẹga orua rayen nọke ra ruọke .
Vwọba , emọ evo yan obaro siẹrẹ ayen de vwo igbeyan re nabọ sasa vwẹ ukoko na , ri nene ayen kpo iruo aghwoghwo na yẹrẹ heha kuẹgbe .
( Isẹ 27 : 17 ) Shan re djunute siẹvure da ta : “ Me karophiyọ iniọvo re nabọ se vwe te oma .
Siẹrẹ ayen da chọn vwẹ uko vwo muegbe rẹ ota mẹ , mi yono erọnvwọn buebun mie ayen .
Me je nabọ riavwerhen eha rẹ avwanre ha kuẹgbe . ”
O ji fo nẹ ihwo rẹ emiọvwọn na rhọnvwe kẹ nẹ e chọn emọ rayen uko , ta omamọ eta kpahen emiọvwọn na rere emọ na se vwo muọghọ kẹ ayen , ayen je reyọ owian rẹ emiọvwọn na - a .
Vwọba , ihwo nana me je kẹnoma kẹ uruemu rọ cha nẹrhẹ ihwo vwẹ ẹro ọchọchọ vwo ni ayen .
( 1 Pita 2 : 12 ) Emiọvwọn ghwe siobọnẹ oghwa rẹ eyono rẹ emọ na vwọ kẹ ihwo efa riẹriẹriẹ - ẹ .
E jẹ ayen nabọ nenesi rẹ ukẹcha ra vwọ kẹ emọ na , ayen me je ghwọrọ ọke vwo yono emọ na komobọ .
Mavọ yen emiọvwọn sa vwọ chọn emọ rayen uko vwọ dia idibo rẹ Jihova ?
Emiọvwọn , ovwan nẹrhovwo vwọ kẹ ukẹcha rẹ Jihova , ovwan me je nabọ ru ẹkẹn rẹ ovwan .
( Se 2 Ikun Rivie 15 : 7 . )
Vwẹ oyerinkugbe rẹ ọmọ wẹn vẹ Jihova vwọ kobaro kẹ ọwẹn .
Davwẹngba wẹn eje rere Ota rẹ Ọghẹnẹ se vwo te ubiudu rẹ emọ wẹn .
Jẹ o muwẹro ọkieje nẹ ọmọ wẹn cha dia odibo rẹ Jihova .
Ọmọ wẹn de nene udje wẹn kugbe oborẹ Baibol na tare , kẹ wọ sa ta oborẹ ọyinkọn Jọn ta kpahen ihwo re họhọ emọ rọyen vwẹ ukoko na : “ O rhe vwo omavwerhe ọfa mi vwo nẹ ọnana - a , ri mi vwo nyo nẹ emọ mẹ nene uyota na . ” ​ — 3 Jọn 4 .
Ni uyovwinrota na , “ You Can Learn Another Language ! ”
vwẹ Awake !
rẹ March 2007 , aruẹbe 10 - 12 .
IKUEGBE RẸ AKPEYEREN
Walter Markin yen gbikun na
Mi bromaphiyame vwẹ 1941 ọke me vwọ hẹ ẹgbukpe 12 .
Ẹkẹvuọvo , o te 1946 me ke rhe nabọ vwo ẹruọ rẹ iyono rẹ Baibol na .
Mavọ ọnana phia wan ?
Ji mi gbikun rẹ akpeyeren mẹ .
VWẸ ikpe re kpahen 1910 , ọsẹ vẹ oni mẹ da kua nẹ Tbilisi rọhẹ Georgia kpo amaghwa ọvo rọ kẹrẹ Pelly , Saskatchewan , vwẹ obohwẹre rẹ ọnre vwẹ Canada .
E vwiẹ vwẹ vwẹ 1928 , avwanre emọ esan , mẹvwẹ yen ubrevwiẹ .
Emeranvwe esan e ki vwiẹ vwẹ yen ọsẹ mẹ vwo ghwu , oni mẹ ji ghwu ọke me vwọ hẹ omotete .
Ọmọke ọvo vwọ wan nu , oniọvo mẹ ọkpako re se Lucy de rhe ghwu , ọke rọ vwọ hẹ ẹgbukpe 17 .
Oniọvo oni mẹ re se Nick kọyen yọnrọn ovwẹ vẹ iniọvo mẹ ri chekọ ghwanre .
O vwo ẹdẹ ọvo , ọke mi ji vwo yono oyan obọ , rẹ ihwo orua mẹ vwọ mrẹ vwẹ mi vwo siẹ urhurhu rẹ iyesi avwanre .
Ayen de kperi nẹ mi siobọno kidie oshọ mu ayen nẹ iyesi na se chiyin uvwe , jẹ me je yọnrọn .
Mi chukoku ayen , mi ji nyo ukperi rayen na - a .
A kpẹvwẹ Ọghẹnẹ nẹ iyesi na wan vwẹ oma - a , ẹkẹvuọvo ẹdẹ yena yen orua mẹ rhe mrẹvughe nẹ mẹvwẹ odin .
Ugbeyan avwanre ọvo da tanẹ e mu vwe kpo isikuru rẹ idin , ọtiọyena oniọvo oni mẹ na de phi vwe phiyọ isikuru rẹ idin rọhẹ Saskatoon , vwẹ Saskatchewan .
Oboyin kọyen me dia , asan na vwẹ inọke buebun vwo sheri kẹ orua mẹ , oshọ ko mu vwe kidie ẹgbukpe iyorin yen me hepha ọke yena .
Ọke rẹ họlide ọvo kọyen me vwọ mrẹ orua mẹ .
Ukuotọ rọyen , mi de rhi yono ejajẹ rẹ idin , me vẹ emọ efa ke je nabọ heha kuẹgbe .
Vwẹ 1939 , oniọvo mẹ ọkpako re se Marion da rọvwọn Bill Danylchuck , me vẹ oniọvo mẹ Frances ki nene ayen dia .
Ayen yen ihwo ẹsosuọ vwẹ orua mẹ ri nene Iseri rẹ Jihova yono Baibol na .
Me da hẹ họlide , kẹ ayen davwẹngba vwọ reyọ oborẹ ayen yono na vwo yono uvwe .
Vwọrẹ uyota , ọ ghwa lọhọ kẹ aye - en kidie ayen riẹn ejajẹ rẹ idi - in .
Ẹkẹvuọvo , ayen niroso nẹ mi vwo ẹguọnọ rẹ Ota rẹ Ọghẹnẹ .
Me mrẹvughe nẹ ayen ru oborẹ ayen yono na , ọtiọyena ki mi nene ayen kpo iruo aghwoghwo .
O rhe kri - i , mi de brorhiẹn mi vwo bromaphiyame , vwẹ September 5 , 1941 Bill de bru vwe phiyame vwevunrẹ ikuru re vo ame phiyọ .
Ame na djirori mamọ !
Me vẹ idin efa vwẹ ọghwẹkoko re ruru vwẹ Cleveland , Ohio , vwẹ 1946
Me vwọ hẹ họlide vwẹ 1946 , avwanre de kpo ọghwẹkoko vwẹ Cleveland , Ohio , obẹ America .
Vwẹ ẹdẹ ẹsosuọ rẹ ọghwẹkoko na , iniọvo mẹ rẹ emetẹ ki siẹ obo ra ta na phiyọ ọbe kẹ vwẹ me sa vwọ riẹn obo re ruẹ .
Vwẹ ẹdẹ rivẹ , oma vwerhen ovwẹ me vwọ riẹn nẹ o vwo asan ra rhuẹrẹ vwọ kẹ idin vẹ oniọvo rọ fan eta kẹ ayen .
Enẹna , ke me sa riavwerhen rẹ ọghwẹkoko na , je nabọ vwo ẹruọ rẹ iyono rẹ Baibol na .
Ọke yena , e ghwe phi Ofovwin Akpọeje II nu , ihwo buebun ji titi ẹkuotọ rayen .
Mi vwo nẹ ọghwẹkoko na rhe , mi de muegbe me vwọ sẹro rẹ esegbuyota mẹ vwẹ isikuru .
Ọtiọyena , me rha so une rẹ ẹkuotọ na , ji yeren aphiala - a .
Mi rhe ji vwobọ vwẹ erẹ rẹ igiye - e , ji te irueru rẹ ishọshi .
Oma mẹ rha vwerhen iyono na - a , ayen guọnọre nẹ mi wene ẹwẹn mẹ ; kẹ ayen vwẹ efian vẹ eta rẹ uguegue vwọ họnre ovwẹ .
Emọ rẹ isikuru mẹ ki rhi vwo oniso rẹ obo re phia , ọnana da nẹrhẹ uphẹn rhiephiyọ mi vwo ghwoghwo kẹ ayen .
Evo da rhe mrẹ uyota na vughe ; ihwo kerẹ Larry Androsoff , Norman Dittrick , kugbe Emil Schneider , ayen je ga Jihova rhi te nonẹna .
Me davwẹngba vwo ghwoghwo kẹ idin vwẹ kasan kasan me rare .
Kerẹ udje , vwẹ asan ọvo rẹ idin de koko vwẹ orere re se Montreal , mi ghwoghwo ota kẹ eghene ọshare re se Eddie Taeger ro suẹn ẹko rẹ idin .
Eghene yena hẹ ukoko rẹ idin vwẹ Laval , Quebec , rhi duvwun ẹdẹ ughwu rọyen vwẹ ukpe ọwanre na .
Me je mrẹ eghene re se Juan Ardanez . Kerẹ ihwo rẹ Biria , eghene nana nabọ hiẹ Baibol na vwọ guọnọ uyota na .
( Iruo 17 : ​ 10 , 11 ) Ọ mrẹ uyota na vughe , ọ da je rhe ga kerẹ ọkpako vwẹ Ottawa , Ontario rhi duvwun ẹdẹ ughwu rọyen .
Mi ruẹ aghwoghwo urhuvwu vwẹ ikpe re kpahen 1950
Vwẹ 1950 , me da kua kpo Vancouver .
Dede nẹ ọma vwerhen ovwẹ ọke mi de ghwoghwo kẹ idin , jẹ obo re phiare ọke mi vwo ghwoghwo ota kẹ aye ọvo re se Chris Spicer vwẹ urhuvwun , cha sa chọrọ ovwẹ ẹro - o ; aye na dia odi - in .
Aye na de durhie phiyọ imagazini avwanre re cha kemeranvwe kemeranvwe , ọ je guọnọ nẹ mi nene ọshare rọyen re se Gary yono .
Ọtiọyena , mi de kpo uwevwin rayen , me vẹ ayen da ghwọrọ ọke grongron vwọ ta ota kpahen Baibol na womarẹ ọbe rẹ avwanre siẹ kẹ ohwohwo .
Ẹdẹ yena vwọ wan nu , avwanre rha mrẹ ohwohwo ọfa - a .
Ikpe evo vwọ wan nu , mi de kpo ọghwẹkoko vwẹ Toronto , Ontario , ayen da kpaẹro mrẹ vwẹ vwẹ uvwre rẹ iniọvo .
Ẹdẹ yena yen e bru Gary phiyame .
Ọnana chọn vwẹ uko vwọ mrẹ obo rọ ghanre te re vwo muomaphiyọ iruo aghwoghwo na kidie a riẹn asan yẹrẹ ọke rẹ uyota na che vwo te ubiudu rẹ ohwo - o .
Ọke vwọ yanran na , mi de rhivwin kpo Saskatoon .
Vwẹ etiyin , aye ọvo da vuẹ vwẹ nẹ mi yono emetẹ rọyen Jean vẹ Joan Rothenberger re dia ejimẹ , ayen jẹ idin . Isikuru rẹ idin me rare ọyen ayen je ra .
Emetẹ na ke vwẹ oborẹ ayen yono na vwo yono emọ iklasi rayen .
Ukuotọ royen , emọ iyorin vwẹ iklasi rayen da rhe dia Iseri rẹ Jihova .
Ọvo usun rayen yen Eunice Colin .
Ọke mi che vwo wontọ nẹ isikuru na ọyen me ka vwọ mrẹ Eunice .
Ọke yena , ọ da kẹ vwẹ iswiti , ọ da je tanẹ me vẹ ọyen dia igbeyan .
Ukuko na , ọ da rhe dia aye mẹ !
Me vẹ Eunice vwẹ 1960 kugbe 1989
Ọke rẹ oni rẹ Eunice vwọ riẹn nẹ ọmọtẹ rọyen yono Baibol na , ọ da vuẹ ohwo ro suẹn isikuru na nẹ ọ dobọ rẹ uyono na ji .
Ọ da reyọ ẹbe na eje re vwo yono Eunice .
Ẹkẹvuọvo , Eunice muegbe ro vwo phi Jihova phiyọ ẹdia ẹsosuọ .
Ọke ro che vwo bromaphiyame , ọsẹ vẹ oni rọyen da vuẹ nẹ , “ Wọ da dia Oseri rẹ Jihova , wo che vrẹn nẹ uwevwin na ! ”
Eunice de ghini vrẹn nẹ uwevwin na ọke rọ vwọ hẹ ẹgbukpe 17 , orua ọvo rẹ ihwo rọyen dia Iseri rẹ Jihova de phio phiyọ uwevwin .
O vwo yono te ẹdia , o de rhi bromaphiyame .
Avwanre vwọ rọvwọn vwẹ 1960 , ọsẹ vẹ oni rọyen rhere - e .
Ẹkẹvuọvo , ọke vwọ yanran na , ayen de rhi muọghọ kẹ orhiẹn rẹ avwanre , fikirẹ oborẹ avwanre se gbuyota kugbe uyono rẹ avwanre vwọ kẹ emọ avwanre .
Ọmọ mẹ Nicholas vẹ aye rọyen Deborah , re ga vwẹ Bẹtẹl obẹ London
Avwanre vwiẹ emeshare ighwrẹn .
Rọ vwọ dianẹ ayen dia idi - in na , kẹ avwanre yono ayen ejajẹ rẹ idin rere avwanre se vwo yono ayen uyota na , jẹ ọ ghwa lọhọ - ọ .
Iniọvo na chọn avwanre uko mamọ .
Kerẹ udje , ọmiọvwọn ọvo si ọbe kẹ avwanre rọ vwọ vuẹ avwanre nẹ ọvo usun rẹ emọ avwanre na ta erharhe eta vwẹ Ọguan Ruvie .
Kpakpata avwanre da kpọ ọmọ na vi vwẹ etiyin .
Emọ avwanre James , Jerry , Nicholas , kugbe Steven ga Jihova sasasa vẹ erua rayen .
Ayen ẹne na ga kerẹ ekpako .
Vwọba , Nicholas vẹ aye rọyen Deborah fan ejajẹ rẹ idin vwẹ oghọn ukoko rẹ Britain ; Steven vẹ aye rọyen Shannan ke rha fan ejajẹ rẹ idin vwẹ oghọn ukoko rẹ United States .
Emọ mẹ James , Jerry , kugbe Steven vẹ eya rayen bicha iruo aghwoghwo na vwẹ idjerhe sansan vwẹ ejajẹ rẹ idin
Emeranvwe ọvo tavwen avwanre ki ru ẹkarophiyọ rẹ orọnvwe avwanre ro te ẹgbukpe 40 re , aye mẹ Eunice de ghwu , ikansa yen hwere .
O chirakon rẹ ọga na mamọ .
Esegbuyota ro vwo kpahen evrẹnushi na yen chọn rọ uko .
Me rhẹro rẹ ọke me cha vwọ rhoma mrẹ .
Faye vẹ James , Jerry vẹ Evelyn , Shannan vẹ Steven
Vwẹ February 2012 , mi de she vwirhin ehun , ke me rhe mrẹvughe nẹ me guọnọ ukẹcha .
Mi de re nene ọmọ mẹ ọvo vẹ aye rọyen dia .
Enẹna , avwanre ga vwẹ ukoko rẹ Calgary rọ dia ukoko rẹ idin ; me je ga kerẹ ọkpako .
Vwọrẹ uyota , ọnana yen obọ ẹsosuọ me vwọ dia ukoko rẹ idin !
Di roro !
Die yen chọn vwẹ uko me vwọ ga vwẹ ukoko Oyibo rhanvwe 1946 rhire na ?
Jihova veri nẹ ọ cha vwẹrote emọ ri vwo esẹ vẹ ini - i , o ghini ru ọtiọyen .
( Une 10 : 14 ) Me kpẹvwẹ iniọvo na eje ri si ẹbe vwo nene uvwe ta ota kugbe i ri yono ejajẹ rẹ idin rere me sa vwọ riẹn obo re phia .
Ọke mi vwo kpo isikuru rẹ ekobaro vwẹ ejajẹ rẹ idin rẹ America ( ASL ) , me hẹ ẹgbukpe 79 ọke yena
Vwọrẹ uyota , o vwo ọke evo rẹ ofu vwo dje vwe kidie mi se vwo ẹruọ rẹ oborẹ ihwo ta - a , yẹrẹ ihwo sa nabọ vwo ẹruọ mẹ - ẹ .
Ẹkẹvuọvo , mi roro kpahen eta rẹ Pita vuẹ Jesu : “ Ọrovwohwo , kono mi bru ra ?
Wẹ ri vwo eta rẹ arhọ ri bẹdẹ na . ”
( Jọn 6 : ​ 66 - 68 ) Kerẹ iniọvo buebun re dia edje mẹ re je dia idin , mi rhi yono obo re vwo odirin .
Me mrẹ erere rhuarho kidie me kobaro kẹ Jihova vẹ ukoko rọye - en !
Asaọkiephana , ẹbe vẹ ividio buebun herọ vwẹ ejajẹ mẹ , me je riavwerhen rẹ uyono vẹ eghwẹkoko vwẹ ejajẹ rẹ idin rẹ America ( ASL ) .
Mi ghini yeren akpọ rọ vọnre vẹ omavwerhovwẹn vwẹ ẹga rẹ Ọghẹnẹ avwanre , Jihova .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ọkobaro ọkieje rọ vwẹ ejajẹ rẹ Quichua ( Imbabura ) vwo ghwoghwo ota kẹ ọneki ọvo vwẹ orere rẹ Otavalo obẹ Ecuador .
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ 2016
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
“ Fiki rẹ imwemwu buebu re cha rhe akpọ na , ẹguọnọ rẹ ihwo buebu ki che djiro . ” ​ — MAT .
24 : 12 .
UNE : 60 , 135
Mavọ yen avwanre se vwo ru ẹguọnọ avwanre kpahen Jihova ganphiyọ ?
Mavọ yen ẹguọnọ re vwo kpahen Baibol na se vwo kodophiyọ ?
Diesorọ ọ vwọ dia obo re ghanre e vwo vwo ẹguọnọ kpahen iniọvo avwanre ?
1 , 2 . ( a ) Amono yen eta rẹ Jesu rọhẹ Matiu 24 : 12 shekpahen ẹsosuọ ?
( b ) Mavọ yen ọbe rẹ Iruo Rẹ Iyinkọn Na vwo djephia nẹ Inenikristi buebun ji dje ẹguọnọ phia vwẹ ọke yena ?
( Ni uhoho rẹsosuọ na . )
JESU tare nẹ “ ẹguọnọ rẹ ihwo buebu ki che djiro , ” ọnana ẹbẹre ọvo rẹ oka ro djerephia nẹ “ oba rẹ akpọ na ” sikẹre re . ( Mat .
24 : ​ 3 , 12 ) Vwẹ ẹgbukpe ujorin ẹsosuọ , ẹguọnọ rẹ ihwo rẹ Ju vwo kpahen Ọghẹnẹ de djiro dede nẹ ayen se oma rayen ihwo rẹ Ọghẹnẹ .
Ẹkẹvuọvo , Inenikristi buebun vwẹ ọke yena vọnre vẹ oruru rẹ ayen “ vwo ghwoghwo nẹ Jesu ọye hẹ Kristi na , ” ayen de ji dje ẹguọnọ kẹ Ọghẹnẹ , iniọvo na kugbe ihwo efa .
( Iruo 2 : ​ 44 - 47 ; 5 : 42 ) Dedena , idibo rẹ Jesu evo vwẹ uphẹn kẹ ẹguọnọ rayen nẹ o djiro .
Die yen sa nẹrhẹ ẹguọnọ rẹ Inenikristi evo djiro ?
Ọke rẹ Jesu vwọ ta ota kẹ Inenikristi rẹ ẹgbukpe ujorin ẹsosuọ re dia Ẹfesọs , ọ da ta : “ Me mrẹ ọnana ta kpahe owẹ nẹ , wo siobọ nẹ ẹguọnọ wẹn rẹsosuọ . ”
( Ẹvwọ . 2 : 4 ) Die yen sa suọ ?
Ọ sa dianẹ iniọvo nana vwọ tua ọdavwẹ romobọ rayen . ( Ẹfe .
2 : ​ 2 , 3 ) Vwẹ ọke yena , orere rẹ Ẹfesọs vọnre vẹ ọfanrhiẹn kugbe ozighi kirobo ra mrẹ vwẹ irere buebun nonẹna .
Ọnana jẹ orere rẹ edafe rẹ ihwo buebun de titi efe kugbe akpọẹriọ .
Omuẹro nẹ ọnana yen nẹrhẹ ẹguọnọ rayen djiro .
( a ) Idjerhe vọ yen ẹguọnọ vwo djiro nonẹna ?
( b ) Ẹdia erha vọ yen e de se ru ẹguọnọ avwanre gan ?
Aroẹmrẹ rẹ Jesu ro shekpahen ẹguọnọ ro che djiro na , ji djobọte avwanre .
Ẹguọnọ rẹ ihwo vwo kpahen Ọghẹnẹ shekpotọ mamọ nonẹna .
Iduduru rẹ ihwo chukoku Ọghẹnẹ , kẹ ayen roro nẹ ikoko rẹ ihworakpọ se si ebẹnbẹn rayen no .
Kọyensorọ , ẹguọnọ rẹ ihwo buebun re ga Jihova Ọghẹnẹ - ẹ vwo djiro .
Dedena , kirobo rọ hepha vwẹ ukoko rọhẹ Ẹfesọs , Inenikristi nonẹna se roro nẹ ayen vwo erọnvwọn eje rẹ ayen guọnọre , ọ me nẹrhẹ ẹguọnọ rayen shekpotọ .
Avwanre cha fuẹrẹn ẹdia erha re se vwo ru ẹguọnọ avwanre gan : ( 1 ) Ẹguọnọ re vwo kpahen Jihova , ( 2 ) ẹguọnọ re vwo kpahen Baibol na , ( 3 ) kugbe ẹguọnọ re vwo kpahen iniọvo avwanre .
Diesorọ o vwo fo nẹ e vwo ẹguọnọ kpahen Ọghẹnẹ ?
Tavwen Jesu ke vwẹ orhọ - esio phia kpahen ẹguọnọ ro che djiro , ọ karunumu ẹguọnọ rọ ma ghanre .
Ọ da ta : “ Guọnọ Ọrovwohwo Ọghẹnẹ wẹn vwẹ udu wẹn ejobi , vwẹ ẹnwẹn wẹn ejobi , kugbe iroro wẹn ejobi .
Ọnana hẹ urhi rẹsosuọ kugbe ọ rọ marho . ”
( Mat . 22 : ​ 37 , 38 ) E de vwo ẹguọnọ okokodo kpahen Ọghẹnẹ , ọ cha nẹrhẹ a yọnrọn irhi rọyen , e chirakon , ji vwo utuoma kpahen obo re brare .
( Se Une Rẹ Ejiro 97 : 10 . )
Ẹkẹvuọvo , Eshu vẹ akpọ ọbrabra rọyen na guọnọre nẹ ẹguọnọ rẹ avwanre vwo kpahen Ọghẹnẹ djiro .
Die yen jẹ ẹguọnọ rẹ Ọghẹnẹ evwo ghwa rhe ?
Ihwo buebun re riariẹ avwanre phiyọ na vwẹ ẹro ọchọchọ vwo nẹ ẹguọnọ .
Ayen “ guọnọ omaobọ ” rayen , ukperẹ rẹ Ọghẹnẹ . ( 2 Tim .
3 : 2 ) Akpọ nana rẹ Eshu suẹn na titi “ urhuru si vwe rẹ ugboma , ojevwe rẹ ẹro kugbe eheri rẹ akpọ na . ”
( 1 Jọn 2 : 16 ) Ọyinkọn Pọl vwo orhọ - esio kẹ Inenikristi kpahen urhurusivwe rẹ ugboma , rọ vwọ tanẹ , a da “ vwẹ iroro kpahe ugboma kẹ ughwu . . . kidie iroro ra vwọ kpahe ugboma vẹ Ọghẹnẹ ọvweghrẹ . ”
( Rom 8 : ​ 6 , 7 ) Ihwo re ghwọrọ ọke rayen eje vwọ tua ekuakua rẹ akpeyeren yẹrẹ urhurhusivwe rẹ ọfanrhiẹn cha rioja rẹ ofudjevwe . ​ — 1 Kọr .
6 : 18 ; 1 Tim .
6 : ​ 9 , 10 .
Erhọ yen imuoshọ rẹ Inenikristi hirharokuẹ nonẹna ?
Vwẹ ẹkuotọ evo , ihwo evo vwo imuẹro kpahen Ọghẹnẹ - ẹ , efa vwo ẹwẹn ivivẹ kpahọn , o ji vwo ihwo evo ri yono nẹ erọnvwọn mamarhe .
Ihwo nana eje titi iroro re nẹrhẹ esegbuyota vẹ ẹguọnọ rẹ ihwo vwo kpahen Ọghẹnẹ djiro .
Ayen riẹriẹ ihwo buebun vwo roro nẹ igbori ọvo yen se vwo imuẹro nẹ Ọmemama herọ .
Ọghọ okamuka re muẹ vwọ kẹ egbaerianriẹn rẹ akpọ na , nẹrhẹ ihwo buebun kpairoro vrẹ Ọmemama na .
( Rom 1 : 25 ) E de nenesi rẹ iyono rẹ ayen titẹ na , ọ sa nẹrhẹ e bo ghwru nẹ ẹbẹre rẹ Jihova , ẹguọnọ avwanre mi rhi djiro . ​ — Hib .
3 : 12 .
( a ) Ẹdia rẹ ofudjevwe vọ yen idibo rẹ Jihova buebun hirharokuẹ ?
( b ) Imuẹro vọ yehẹ evunrẹ Une Rẹ Ejiro 136 ?
Ofudjevwe je sa nẹrhẹ esegbuyota avwanre shekpotọ , ẹguọnọ rẹ avwanre vwo kpahen Ọghẹnẹ mi ji djiro .
Vwẹ akpọ rẹ Eshu nana , avwanre eje hirharokuẹ ẹdia re sa sua ofudjevwe .
( 1 Jọn 5 : 19 ) Ọ sa dia ebẹnbẹn kerẹ ọghwo , ọga , yẹrẹ uweren ọgangan .
Yẹrẹ ọ sa dia re vwo nẹ oma ohwo saka , obo ra rhẹro rọyen ro jẹ ohwo obọ ete , yẹrẹ ovwiẹrẹ romobọ .
E jẹ erọnvwọn nana nẹrhẹ e roro nẹ Jihova yanjẹ avwanre vwo - o .
Ukperẹ ọtiọyen , e jẹ avwanre mu ẹwẹn avwanre kpahen eta rẹ ọbọngan ro shekpahen ẹguọnọ rẹ Jihova vwo kpahen avwanre .
A sa mrẹ eta tiọyena vwẹ Une Rẹ Ejiro 136 : ​ 23 , rọ tare nẹ , “ Ọye ohwo ro karohọ obo rẹ avwanre kpotọ te , kidie ẹguọnọ rọye ro jẹ rhẹriẹ na dia rhiri bẹdẹ . ”
Vwọrẹ uyota , ẹguọnọ rẹ Jihova vwoba - a .
Ọtiọyena , e se vwo imuẹro nẹ Jihova nyo “ orẹ ” avwanre , ọ je cha chọn avwanre uko . ​ — Une 116 : 1 ; 136 : ​ 24 - 26 .
Die yen chọn Pọl uko vwọ sẹro rẹ ẹguọnọ ro vwo kpahen Jihova ?
Kerẹ ọbuine na , Pọl mrẹ ọbọngan ro vwo roro kpahen ukẹcha rẹ Jihova vwọphia ọkeneje .
O de si : “ Ọrovwohwo hẹ ọchuko mẹ , oshọ gbi mu uvwe - e ; kidie ohwo se ru kẹ vwẹ ? ”
( Hib . 13 : 6 ) Imuẹro ọgangan ro vwo kpahen ukẹcha rẹ Jihova , chọn Pọl uko vwo yerin ghene ebẹnbẹn rọyen .
Ẹdia rọyen na kuọrọn ẹwẹn rọye - en .
Pọl tobọ si ileta buebun ro vwo phiuduphiyọ ihwo awọ , ọke rọ vwọ hẹ uwodi . ( Ẹfe . 4 : 1 ; Fil .
1 : 7 ; Filim . 1 ) Ọke ro vwo hirharoku ọdavwini ọgangan , Pọl nabọ sẹro rẹ ẹguọnọ ro vwo kpahen Ọghẹnẹ . Die yen chọn rọ uko ?
Ọ vwẹroso “ Ọghẹnẹ rẹ uchebro , ro bru avwanre uche vwẹ evun rẹ ukpokpogho ejobi . ”
( 2 Kọr .

1 : ​ 3 , 4 ) Mavọ yen avwanre sa vwọ vwẹrokere Pọl vwọ sẹro rẹ ẹguọnọ re vwo kpahen Jihova ?
Vwo ẹguọnọ rẹ Jihova ( Ni ẹkorota 10 )
Mavọ yen avwanre sa vwọ sẹro rẹ ẹguọnọ re vwo kpahen Jihova ?
Pọl vuẹ avwanre idjerhe ọvo ra sa vwọ sẹro rẹ ẹguọnọ avwanre vwo kpahen Jihova .
O si vwo rhe iniọvo na nẹ ayen “ nẹ ẹrhovwo kẹdẹ kẹdẹ . ”
O de ji si : “ Wo gbe ẹdẹ rẹ ẹrhovwo - o . ”
( 1 Tẹsa . 5 : 17 ; Rom 12 : 12 ) Ẹrhovwo ẹnẹ yen sa nẹrhẹ e vwo omamọ oyerinkugbe vẹ Jihova .
( Une 86 : 3 ) Avwanre da nabọ ghwọrọ ọke vwọ vuẹ Jihova obo rehẹ ubiudu avwanre , ọyena cha nẹrhẹ e sikẹrẹ Ọsẹ avwanre “ ro nyo ẹrhovwo na . ”
( Une 65 : 2 ) Vwọba , e de vwo imuẹro nẹ Jihova kpahan phiyọ ẹrhovwo avwanre , ẹguọnọ re vwo kpahọn kọ cha ganphiyọ .
Avwanre ke cha riẹn nẹ “ Ọrovwohwo si kẹrẹ otu ri sere ejobi . ”
( Une 145 : 18 ) Imuẹro ọgangan yena re vwo kpahen Jihova cha nẹrhẹ e se hirharoku edavwini efa re cha obaro .
11 , 12 .
Mavọ yen e se vwo vwo ẹguọnọ okokodo kpahen eta rehẹ Baibol na ?
Kerẹ Inenikristi , avwanre titi uyota na .
Ota rẹ Ọghẹnẹ yen esiri rẹ uyota na .
Vwẹ ẹrhovwo rẹ Jesu nẹre , ọ da vuẹ Ọsẹ rọyen : “ Ota wẹn hẹ uyota . ”
( Jọn 17 : 17 ) Ọtiọyena , erianriẹn rẹ Ota rẹ Ọghẹnẹ yen orọnvwọn ẹsosuọ rọ sa nẹrhẹ e vwo ẹguọnọ kpahen uyota na .
( Kọl . 1 : 10 ) Ẹkẹvuọvo , erianriẹn ọvo teri - i .
Jokaphiyọ oborẹ ohwo ro si Une Rẹ Ejiro 119 chọn avwanre uko vwọ riẹn obo ro mudiaphiyọ re vwo vwo ẹguọnọ rẹ eta rẹ Baibol na .
( Se Une Rẹ Ejiro 119 : ​ 97 - 100 . )
Avwanre ghwọrọ ọke vwo roro kpahen ẹkpo rẹ Baibol sansan kẹdẹ kẹdẹ ?
Ọdavwaro re vwo kpahen eta rẹ Baibol na che kodophiyọ siẹrẹ a da reyọ ayen vwo ruiruo .
Ọbuine na da je ta : “ Mavọ ota wẹn vwerhe kẹ vwẹ te , ọ vwerhe nọ ọnyọn kẹ unu mẹ ! ”
( Une 119 : 103 ) Avwanre je sa riemu evwevwerhe rehẹ ẹbe ukoko na .
Avwanre sa riọ krekri rere a sa vwọ karophiyọ “ eta rẹ avwerhe ” rẹ uyota na , a me je reyọ ayen vwọ chọn ihwo efa uko . ​ — Aghwo .
12 : 10 .
Die yen chọn Jerimaya uko vwo vwo ẹguọnọ rẹ eta rẹ Baibol na , kẹ mavọ yen i tere ubiudu wan ?
Ọmraro Jerimaya vwo ẹguọnọ rẹ Isiesi Ọfuanfon na .
Jokaphiyọ oborẹ eta rẹ Ọghẹnẹ te ubiudu rọyen wan : “ A mrẹ eta wẹn , me da riẹn ayen , eta wẹn da dia aghọghọ kẹ vwẹ kugbe omavwerhovwẹ kẹ ubiudu mẹ ; kidie a vwẹ odẹ wẹn se vwe nure , E Ọrovwohwo , Ọghẹnẹ rẹ ofovwi . ” ( Jer .
15 : 16 ) Jerimaya roro kpahen eta rẹ Ọghẹnẹ kọ ghwa họhọ nẹ ọ re ayen .
Ọnana nẹrhẹ o dje ọdavwaro phia kpahen uphẹn rọ vwọ dia odibo rẹ Jihova .
Ẹguọnọ re vwo kpahen eta rẹ Baibol na ji mu avwanre vwo vwo ọdavwaro kpahen uphẹn ra vwọ dia idibo rẹ Jihova ji ghwoghwo Uvie na vwẹ ọke oba nana ?
Vwo ẹguọnọ rẹ Baibol na ( Ni ẹkorota 14 )
Mavọ yen e se vwo ru ẹguọnọ re vwo kpahen Ota rẹ Ọghenẹ ganphiyọ ?
Vwọba isese rẹ Baibol vẹ ẹbe ukoko na , die yen je sa chọn avwanre uko vwo vwo ẹguọnọ rẹ Ota rẹ Ọghẹnẹ ?
Uyono ẹra rẹ ọkeneje sa chọn avwanre uko .
Uyono rẹ Uwevwin Orhẹrẹ re ruẹ kudughwrẹn kudughwrẹn , ọyen idjerhe ọvo kiriguo re vwo yono avwanre .
E se vwo vwo ẹruọ rẹ uyono na , ofori nẹ a nabọ muegbe rọyen .
Idjerhe ọvo re se vwo ru ọnana , ọyen re vwo nẹ ẹkpo rẹ Baibol eje ra rionbọ ra .
Nonẹna , a sa danlodu rẹ Uwevwin Orhẹrẹ na vwẹ jw.org yẹrẹ e se se vwẹ JW Library vwẹ ejajẹ buebun .
A sa tobọ djobọte ẹkpo rẹ Baibol rehẹ asan re yono na vwẹ ifonu yẹrẹ itablẹti avwanre , i mi rhie siẹvuọvo .
Ẹkẹvuọvo , otoro ọ rẹ wo vwo muegbe - e , a da frẹkotọ se ẹkpo rẹ Baibol ji roro kpahen ayen , ọ cha nẹrhẹ ẹguọnọ re vwo kpahen Ota rẹ Ọghẹnẹ kodophiyọ . ​ — Se Une Rẹ Ejiro 1 : 2 .
15 , 16 . ( a ) Kirobo rẹ Jọn 13 : ​ 34 , 35 djere , oghwa vọ yen te avwanre ?
( b ) Mavọ yen ẹguọnọ re vwo kpahen iniọvo avwanre vwo churobọ si ẹguọnọ re vwo kpahen Jihova vẹ Baibol na ?
Vwẹ ason rọ koba rọyen vwẹ otọrakpọ na , Jesu da vuẹ idibo rọyen : “ Urhi ọkpokpọ mi ji kẹ ovwan nẹ , ovwan guọnọ ohwohwo ; kirobo re me guọnọ ovwan na rere ovwan je guọnọ ohwohwo rhe .
Vwẹ oma rẹ ọnana kọye ihwo ejobi vwọ riẹn nẹ ovwan ghine idibo mẹ , ọ da dianẹ ovwan guọnọ ohwohwo . ” ​ — Jọn 13 : ​ 34 , 35 .
Ẹguọnọ re vwo kpahen iniọvo avwanre vẹ ọ re vwo kpahen Jihova churobọ si ohwohwo .
E che se ru ọvo yanjẹ ọ ro chekọ vwo - o .
Ọyinkọn Jọn de si : “ Ohwo rọ sa guọnọ oniọvo rọye ro rhiẹ ẹro mrẹ - ẹ , komavọ o ru sa guọnọ Ọghẹnẹ re jẹ sa mrẹ . ”
( 1 Jọn 4 : 20 ) Vwọba , ẹguọnọ re vwo kpahen Jihova vẹ iniọvo avwanre ji churobọ si ẹguọnọ re vwo kpahen Baibol na .
Diesorọ ?
Kidie ẹguọnọ re vwo kpahen Baibol na yen muẹ avwanre vwọ yọnrọn urhi rẹ Ọghẹnẹ rọ tare nẹ e vwo ẹguọnọ kpahen Ọghẹnẹ kugbe iniọvo avwanre . ​ — 1 Pita 1 : 22 ; 1 Jọn 4 : 21 .
Vwo ẹguọnọ rẹ iniọvo na ( Ni ẹkorota 17 )
Erhọ yen idjerhe evo re se vwo dje ẹguọnọ phia ?
Se 1 Tẹsalonaika 4 : ​ 9 , 10 .
Erhọ yen idjerhe evo re se vwo dje ẹguọnọ phia vwẹ ukoko avwanre ?
Oniọvo rọ kpakore sa guọnọ ukẹcha re vwo muo kpo uyono .
Ayeuku sa guọnọ ukẹcha rẹ ohwo rọ sa chọn uko vwọ rhuẹrẹ ekuakua ri miovwirin vwẹ uwevwin rọyen .
( Jems 1 : 27 ) Kohwo kohwo rẹ ofu dje yẹrẹ ro hirharoku ebẹnbẹn guọnọ uchebro vẹ ukẹcha rẹ avwanre , owenẹ ọ dia eghene yẹrẹ ọmare , ọshare yẹrẹ aye .
( Isẹ 12 : 25 ; Kọl . 4 : 11 ) E de djẹ ọdavwẹ okokodo kẹ “ otu re hẹ evwruwevwi rẹ esegbuyota na ” womarẹ eta vẹ uruemu , ọyena odjephia nẹ avwanre vwo uvi rẹ ẹguọnọ kpahen iniọvo avwanre . ​ — Gal .
6 : 10 .
Die yen cha chọn avwanre uko vwọ rhuẹrẹ ẹghwọ rọ vwomaphia vwẹ uvwre rẹ iniọvo ?
Baibol na mraro phiyotọ nẹ vwẹ “ oba rẹ ẹdẹ na , ” ihwo cha guọnọ ọdavwẹ romobọ rayen ọvo , ayen ji che vwo urhuru . ( 2 Tim .
3 : ​ 1 , 2 ) Ofori nẹ avwanre davwẹngba vwo ru ẹguọnọ re vwo kpahen Ọghẹnẹ , Baibol na , kugbe iniọvo avwanre ganphiyọ .
Vwọrẹ uyota , ọkiọvo ẹghwọ sa vwomaphia vwẹ uvwre rẹ iniọvo .
Ẹkẹvuọvo , ebruphiyọ che te avwanre obọ siẹrẹ ẹguọnọ de mu avwanre vwọ rhuẹrẹ ẹghwọ na phiyọ ! ( Ẹfe . 4 : 32 ; Kọl .
3 : 14 ) Ọtiọyena , e jẹ ẹguọnọ avwanre djiro kakaka - a !
Ukperẹ ọtiọyen , e jẹ avwanre vwẹ ọkieje vwo vwo ẹguọnọ ọgangan kpahen Jihova , Ota rọyen , kugbe iniọvo avwanre .
“ Saimọn , ọmọ ri Jọn , wọ guọnọ ovwẹ nọ enana ? ” ​ — JỌN 21 : 15 .
UNE : 128 , 45
Mavọ yen e se vwo phi iruo avwanre phiyọ ẹdia ro foro ?
Die yen sa chọn avwanre uko vwọ vwẹ ẹro abavo vwo ni erọnvwọn ra vwọ diotọ ?
Mavọ yen avwanre sa vwọ kẹnoma kẹ ẹvwọtua rẹ ekuakua rẹ akpeyeren ?
1 , 2 .
Pita vwọ ghwọrọ ọsoso ason sẹ o se hwe iyerin nu , die kọyen phiare ?
IDIBO RẸ JESU ighwrẹn ghwọrọ ọsoso ason vwẹ Urhie rẹ Galili sẹ ayen se hwe iyerin , ẹkẹvuọvo ayen mrẹ ọvuọvo hwe - e .
Jẹ Jesu ra kpare nushi nure na hẹ orhoma rẹ urhie na .
“ Ọ da ta kẹ ayen , Fa ariri na phihọ obọrhe rẹ okọ na , ku we hwe emevo .
Ọtiọye na ayen da fa phihọ , asaọkiephana ayen gbe sa ghwiẹ reyọ - ọ , kidie iyeri buebu muro . ” ​ — Jọn 21 : ​ 1 - 6 .
Jesu vwọ kẹ ayen emu re nu , o de hirharoku Saimọn Pita , ọ da ta : “ Saimọn , ọmọ ri Jọn , wọ guọnọ ovwẹ nọ enana ? ”
Die yen Jesu ta kpahan ?
Pita vwo ẹguọnọ rẹ iyerin ehwe mamọ .
Ọtiọyena , ọ sa dianẹ Jesu nọ kpahen obo ro me vwo ẹguọnọ rọyen .
O vwo ẹguọnọ rẹ iyerin ehwe vwọ vrẹ Jesu vẹ iyono rọyen ?
Pita da kpahen : “ E , Ọrovwohwo ; Wọ riẹnre ne me guọnọ owẹ . ”
( Jọn 21 : 15 ) Pita ghini ru obo rọ tare na .
Vwo nẹ ọke yena yanran , Pita de muomaphiyọ iruo aghwoghwo na fikirẹ ẹguọnọ ro vwo kpahen Jesu , ọ da je rhe dia uchivwo vwẹ ukoko rẹ ọke yena .
Imuoshọ vọ yen ofori nẹ Inenikristi nomaso kpahen ?
Die yen e se yono nẹ eta rẹ Jesu vuẹ Pita ?
Ofori nẹ avwanre jomaotọ rere ẹguọnọ re vwo kpahen Kristi vwo je djiro , kidie ọyena da phia , ke che si ẹwẹn nẹ ọdavwẹ rẹ Uvie na .
Jesu nabọ riẹn oborẹ ẹnwan rẹ akpeyeren se djobọte ohwo .
Vwẹ udje rọyen kpahen ọkekankọn na , Jesu tare nẹ ihwo evo ri “ nyo ikun rẹ uvie rẹ odjuvwu ” na che ru nene ẹsosuọ , ẹkẹvuọvo “ ẹnwan rẹ akpọ , kugbe ophiẹvwe rẹ efe mi rhi keke ota na . ” ( Mat .
13 : ​ 19 - 22 ; Mak 4 : 19 ) Vwọrẹ uyota , e rhe nomaso - o ẹnwan rẹ akpeyeren se mu ubiudu avwanre rọ , ọ me rhe nẹrhẹ avwanre vwiẹrẹ vwẹ iruo rẹ ẹga na .
Ọtiọyena , Jesu da vwẹ orhọ - esio nana kẹ idibo rọyen : “ Kẹnoma wẹn ọ dia eriyi - in iroro wẹn da rhe vọn vẹ oseghe kugbe idiẹda vẹ ẹnwan rẹ akpọ nana . ” ​ — Luk 21 : 34 .
Die yen sa chọn avwanre uko vwọ riẹn oborẹ ẹguọnọ avwanre vwo kpahen Kristi kodo te ?
( Ni uhoho rẹsosuọ na . )
Avwanre se dje oborẹ ẹguọnọ avwanre kpahen Jesu kodo te , siẹrẹ e de phi iruo rẹ Kristi vwọ kẹ avwanre na phiyọ ẹdia ẹsosuọ kirobo rẹ Pita ruru ọke rọ vwọ mrẹ Jesu ra kpare nushi rhe .
Mavọ yen avwanre se vwo vwo imuẹro nẹ e ghini ruẹ ọtiọyen ?
Nọke ra ruọke , ofori nẹ avwanre nọ oma avwanre enọ nana : ‘ Die yen mi me vwo ẹguọnọ kpahen ?
Ẹvwọtua rẹ erọnvwọn rẹ akpọ na yen ma kẹ vwẹ omavwerhovwẹn , gbanẹ iruo rẹ ẹga na ? ’
E gbe jẹ avwanre fuẹrẹn erọnvwọn erha re sa nẹrhẹ ẹguọnọ re vwo kpahen Kristi kugbe iruo rẹ ẹga na djiro , e rhe nomaso - o . Erọnvwọn nana yehẹ iruo , erọnvwọn ra vwọ diotọ kugbe ekuakua rẹ akpeyeren .
Oghwa vọ yen a vwọ kẹ igbuyovwin erua vwẹ Baibol na ?
Iyerin ehwe ghwa dia eha vwọ kẹ Pita - a , ọyen iruo rọyen .
Igbuyovwin erua nonẹna riẹnre nẹ Baibol na tare nẹ ayen vwẹrote erua rayen . ( 1 Tim .
5 : 8 ) Ayen cha wian gangan tavwen ayen ki se mu oghwa nana .
Ẹkẹvuọvo , ọlọhọre a sa vwọ mrẹ omamọ iruo vwẹ ẹdẹ re koba nana - a .
Ẹnwan vọ yen ihwo buebun hirharokuẹ vwẹ asan iruo rayen nonẹna ?
Rọ vwọ dianẹ ihwo buebun yen sivwin imiruo re herọ na , ihwo buebun ke wian ọke vrẹ dede nẹ a hwa omamọ osa kẹ aye - en .
Vwọba , ọke buebun rẹ ayen ghwọrọ vwo ruiruo na je nẹrhẹ oma ghwọrọ ayen , ọnana kọ je sua ẹnwan vwọ kẹ ayen .
Ohwo rọ rhọnvwe ru ọnana - a , a sa djẹ nẹ iruo .
7 , 8 . ( a ) Ono yen ohwo ẹsosuọ rẹ avwanre fuevun kẹ ?
( b ) Die yen oniọvo ọvo rọ dia Thailand rhi niso kpahen iruo rọyen ?
Jihova yen ohwo ẹsosuọ rẹ avwanrẹ fuevun kẹ , tavwen a ke mrẹ ihwo rẹ avwanre wiowian kẹ .
( Luk 10 : 27 ) Iruo de kẹ avwanre igho .
Avwanre wiowian rere a sa vwọ ghẹrẹ oma , ji bicha iruo aghwoghwo na .
Jẹ , e rhe nomaso - o iruo na se gbowọphiyọ ẹga avwanre .
Kerẹ udje , oniọvo ọvo vwẹ Thailand da ta : “ Ikọmputa yen me rhuẹrẹ , mi vwo ẹguọnọ rẹ iruo na , ẹkẹvuọvo me wian ọke vrẹ .
Ọtiọyena , ọke rha herọ mi vwo ruiruo rẹ ẹga na - a .
Me da rhe mrẹvughe nẹ mi che siobọnu iruo na tavwen mi ki se phi Uvie na phiyọ ẹdia ẹsosuọ . ”
Kẹ die yen oniọvo nana ruru ?
“ Mi vwo koko igho vwẹ omarẹ ẹgbukpe ọvo nu , me da rhe ton iruo rẹ isikrimu eghoro phiyọ .
Me vwọ tuọn phiyọ igho ghwa herọ - ọ , ofu ko rhi dje vwe .
Me da mrẹ ihwo me vẹ ayen gba wian vwẹ asan ọvo jovwo , kẹ ayen hwẹ vwẹ , ayen me nọ vwẹ oboresorọ mi vwo roro nẹ isikrimu me shẹ na se yovwin te iruo ra da rhuẹrẹ ikọmputa vwevunrẹ ọfisi rọ nabọ djiro ohwo oma .
Me nẹrhovwo rhe Jihova nẹ ọ chọn vwẹ uko vwo chirakon rẹ ẹdia nana , me je vwọ mrẹ ọke vwo ruiruo rẹ ẹga na vọnvọn .
O kriri - i , erọnvwọn de rhi shephiyọ .
Me da rhe nabọ riẹn obo re ruẹ oka rẹ isikrimu ro me je ihwo .
Ke me shẹ isikrimu mẹ eje re , kẹdẹ kẹdẹ .
Igho me mrẹ enẹna bun vrẹ obo ra hwa kẹ vwẹ ọke me vwọ rhuẹrẹ ikọmputa .
Oma vwerhen ovwẹ kidie me rha ro ẹnwan kirobo ri jovwo - o .
Ọ rọ ma rho , me nabọ rhi sikẹrẹ Jihova kpẹkpẹkpẹ enẹna . ​ — Se Matiu 5 : 6 ; Luk 11 : 28 .
Mavọ yen e se vwo phi iruo phiyọ ẹdia ro foro ?
Ofori nẹ odibo rẹ Ọghẹnẹ dia ọgbowian , owian ọgangan vọnre vẹ erere .
( Isẹ 12 : 14 ) Ẹkẹvuọvo , kirobo rẹ oniọvo re ghwe djunute na rhi niso , ofori nẹ e phi iruo phiyọ ẹdia ro foro .
Jesu da ta : “ Gba ka guọnọ uvie rẹ Ọghẹnẹ tavwe , kugbe ọvwata rọye , kọ vwẹ emu na ejobi [ yẹrẹ obo ra ghene guọnọ ] ba kẹ wẹ . ”
( Mat . 6 : 33 ) Wọ sa vwọ riẹn sẹ wo phi iruo wẹn kugbe iruo rẹ ẹga na phiyọ ẹdia ro fo ayen , nọ oma wẹn : ‘ Mi vwo omavwerhovwẹn kpahen iruo mẹ , ji mi ni iruo rẹ ẹga na kerẹ obo re di ruẹ ? ’
E de roro kokodo kpahen ẹro rẹ avwanre vwo nẹ iruo re ruẹ kugbe ọ re vwo nẹ iruo rẹ ẹga na , ka sa riẹn ọ rọ ma ghanre kẹ avwanre .
Uyono ọghanghanre vọ yen Jesu vwọphia kpahen obo ro fori nẹ e phi phiyọ ẹdia ẹsosuọ ?
Jesu phi uvi rẹ udje phiyotọ kpahen obo ra sa vwọ vwẹ ẹro abavo vwo ni iruo re ruẹ kugbe iruo rẹ Uvie na .
O vwo ọke ọvo rẹ Jesu vwo kpo asan rẹ Meri vẹ oniọvo rọyen Mata .
Mata vwọ djonẹ rẹ uchere yen , jẹ Meri nabọ chidia totọ kẹrẹ Jesu rọ vwọ kerhọ rọyen .
Mata vwo brenu kẹ Jesu nẹ Meri rhọnvwe chọn ọyen uko - o , Jesu da ta kẹ : “ Meri jẹ emu esiri na reyọ nure , e gbi se mie ọfa - a . ”
( Luk 10 : ​ 38 - 42 ) Jesu vwẹ uphẹn yena vwo yono Mata orọnvwọn ọghanghanre ọvo .
Tavwen a ke sa kẹnoma kẹ ẹnwan rẹ akpeyeren ji dje ẹguọnọ phia kẹ Kristi , ofori nẹ a “ jẹ emu esiri ” ọkieje yẹrẹ vwẹ iruo rẹ ẹga na vwọ kobaro .
Die yen Baibol na ta kpahen omaerovwon ?
Avwanre ohwo vuọvo guọnọ ọke re vwo ronvwoma fikirẹ owian ọgangan re ruẹ kọke kọke .
Baibol na da ta : “ Emu ọfa rha herọ ro yovwi ko ohwo - o jokpa nẹ ọ gba re rere ọ da , rere ọ mrẹ avwerhe rẹ owian rọye . ” ( Aghwo .
2 : 24 ) Jesu niroso nẹ ofori nẹ e ronvwoma ọkiọvo .
Ẹdẹ ọvo rẹ ayen vwo ghwoghwo mamọ nu , ọ da vuẹ idibo rọyen : “ Ekpuyovwi rẹ ovwan yanrhe rere e kpo asan ofuefu , re rovwoma emerha . ” ​ — Mak 6 : ​ 31 , 32 .
Vwọ kpahen ehẹha vẹ erọnvwọn ra vwọ diotọ , imuoshọ vọ yen herọ ?
Djudje rọyen .
Vwọrẹ uyota , ehẹha vẹ erọnvwọn ra vwọ diotọ pha ghanghanre .
Ẹkẹvuọvo , imuoshọ herọ siẹrẹ enana da dia emu ẹsosuọ vwẹ akpeyeren avwanre .
Vwẹ ẹgbukpe ujorin ẹsosuọ , ihwo buebun vwo uruemu rẹ “ E gbe jẹn avwanre re re a da , kidie odẹ rọ cha na ki me ghwẹ . ” ( 1 Kọr .
15 : 32 ) Ihwo buebun ji vwo oka rẹ iroro tiọyen nonẹna .
Kerẹ udje , vwẹ ikpe evo re wanre , o vwo eghene ọshare ọvo vwẹ Europe rọ ton uyono ẹra phiyọ .
Ẹkẹvuọvo , ẹguọnọ ọgangan ro vwo kpahen erọnvwọn ra vwọ diotọ da nẹrhẹ ọ dobọji .
Ukuko na ọ da rhe mrẹvughe nẹ erọnvwọn nana ro mu ẹwẹn rọyen eje kpahen na yen so ebẹnbẹn vẹ ofudjevwe kẹ .
Ọ da rhoma ton uyono rẹ Baibol phiyọ , o de rhi muwan rọ vwọ dia oghwoghwota .
Ro vwo bromaphiyame nu , ọ da ta : “ Obo re ma da vwẹ , kẹ ọke nana eje me ghwọrọ phiyọ akpọ na tavwen me ke rhe mrẹvughe nẹ erere rode herọ vwẹ ẹga rẹ Jihova vrẹ ọ ra mrẹ vwẹ erọnvwọn ra vwọ diotọ . ”
( a ) Djudje rẹ imuoshọ rehẹ erọnvwọn ra vwọ diotọ vẹ ehẹha . ( b ) Mavọ yen e se vwo phi enana phiyọ ẹdia ri fo ayen ?
Ehẹha , nẹrhẹ oma rẹ ohwo sasa .
Ẹkẹvuọvo , bro ọke yen ofori nẹ a ghwọrọ phiyọ ?
Di roro : Buebun avwanre riemu re miẹmiẹ ọke evo , ẹkẹvuọvo e de vwo uruemu ra vwọ ria ikeki je rare iswiti kọke kọke , ọ sa so ọga kẹ avwanre .
Ọtiọyena , ofori nẹ a vwẹ ọkieje vwọ riemu re sa kẹ ohwo omakpokpọ .
Ọtiọyen ọ je hepha , ehẹha vẹ erọnvwọn ra vwọ diotọ de hirhe phiyọ obo re ruẹ kọke kọke , e sa nẹrhẹ ẹga avwanre shekpotọ .
A sa vwọ kẹnoma kẹ ọyena , ofori nẹ e vwobọ vwẹ iruo rẹ Uvie na kọke kọke .
Mavọ yen a sa vwọ riẹn sẹ avwanre phi erọnvwọn ra vwọ diotọ phiyọ ẹdia ro fo ayen ?
Avwanre sa sane udughwrẹn ọvo , e mi si uche inọke ra ghwọrọ vwo ruiruo rẹ ẹga na phiyotọ , kerẹ ọke re vwo kpo uyono , aghwoghwo , ji ruẹ uyono romobọ vẹ ẹga orua .
A me vwẹ inọke na vwọ vwavwen inọke ra ghwọrọ phiyọ erọnvwọn ra vwọ diotọ kerẹ , ibọrọ ẹfa , ughe eno , yẹrẹ ividio gemu .
Die yen wo niso ?
Ofori nẹ e siobọ rẹ “ emu re miẹmiẹ ” na kpotọ ? ​ — Se Ẹfesọs 5 : ​ 15 , 16 .
Die yen cha chọn avwanre uko vwọ sane erọnvwọn ra vwọ diotọ ri shephiyọ ?
Kohwo kohwo , ji te igbuyovwin rẹ erua sa sane erọnvwọn ra vwọ diotọ ro je ayen , takpe nẹ ọ vwọso irhi rẹ Baibol na - a .
* Erọnvwọn ra vwọ diotọ ri shephiyọ , ọyen “ okẹ rẹ Ọghẹnẹ . ”
( Aghwo . 3 : ​ 12 , 13 ) A riẹnre nẹ ojẹ rẹ ohwo ọvo sa fẹnẹ ọ rẹ ohwo ọfa . ( Gal .
6 : ​ 4 , 5 ) Jẹ , otoro ọ ra jẹre - e , ofori nẹ e phio phiyọ ẹdia ro foro .
Jesu da ta : “ Asan rẹ efe wẹn epha etiyin iroro wẹn je dia rhe . ”
( Mat . 6 : 21 ) Ọtiọyena , ẹguọnọ ọgangan re vwo kpahen Jesu che mu avwanre vwo roro kpahen iruo rẹ Uvie na , ta ota kpahọn , ji vwobọ vwọ vọnvọn , vwọ vrẹ irueru rẹ akpeyeren rẹ kẹdẹ kẹdẹ . ​ — Fil .
1 : ​ 9 , 10 .
15 , 16 . ( a ) Mavọ yen ẹvwọtua rẹ ekuakua rẹ akpeyeren sa vwọ dia ufi kẹ Onenikristi ?
( b ) Omamọ uchebro vọ yen Jesu vwọphia kpahen ẹvwọtua rẹ ekuakua rẹ akpeyeren ?
Ihwo buebun nonẹna djẹ nene osẹnvwe kpokpọ ri sherhe , ọtiọyen ji te ifonu ride vẹ erọnvwọn efa tiọyen .
Eriyin na , ofori nẹ Onenikristi ọvuọvo fuẹrẹn oma rọyen ọkieje womarẹ enọ nana : ‘ Ẹguọnọ mi vwo kpahen ekuakua rẹ akpeyeren gan te ẹdia rẹ , ọke me ghwọrọ vwo roro , ji ruẹ ehiahiẹ kpahen ayen mi bun vrẹ ọ rẹ mi vwo muegbe rẹ uyono ?
Mi mu ẹwẹn mẹ eje phiyọ irueru rẹ kẹdẹ kẹdẹ te ẹdia rẹ , me rha sa ghwọrọ omamọ ọke vwọ nẹrhovwo yẹrẹ se Baibol na - a ? ’
Avwanre de noso nẹ ẹguọnọ rẹ avwanre vwo kpahen ekuakua rẹ akpeyeren rho vrẹ ẹguọnọ re vwo kpahen Kristi , ofori nẹ e roro kpahen eta rẹ Jesu nana : “ Si oma wẹn nẹ urhuru evwo . ”
( Luk 12 : 15 ) Diesorọ Jesu vwọ vwẹ orhọ - esio ọgangan nana phia ?
Jesu tare nẹ “ ohwo sa ga inini ivẹ - ẹ . ”
Ọ da je ta : “ Wọ sa ga Ọghẹnẹ vẹ ẹdjọ kugbe - e . ”
Ọ ta ọtiọyen , kidie “ inini ” ivẹ na guọnọ ẹga ọsoso .
Ọtiọyena , Jesu da tanẹ ohwo rọ guọnọ ga inini ivẹ cha “ dia avwebọ kẹ ọvo , ọ me rha dia avwiorọvwe kẹ ọrivẹ . ”
( Mat . 6 : 24 ) Fikirẹ jẹgba , ofori nẹ avwanre vwẹ ọkieje họnre vwọso “ urhuru sivwe rẹ ugboma , ” ro ji churobọ si ẹvwọtua rẹ ekuakua akpeyeren . ​ — Ẹfe .
2 : 3 .
( a ) Diesorọ ọ vwọ dia bẹnbẹn rẹ ihwo ri nenesi rẹ urhurusivwe rẹ ugboma vwọ vwẹ ẹro abavo vwo ni ekuakua rẹ akpeyeren ?
( b ) Die yen sa chọn avwanre uko vwọ họnre vwọso urhurusivwe rẹ ekuakua rẹ akpeyeren ?
Ọ pha bẹnbẹn rẹ ihwo ri nenesi rẹ urhurusivwe rẹ ugboma vwọ vwẹ ẹro abavo vwo ni ekuakua rẹ akpeyeren .
Diesorọ ?
Kidie ẹgba iroro rayen shekpotọ mamọ .
( Se 1 Kọrẹnt 2 : 14 . )
Ọtiọyena , ayen cha sa riẹn ofẹnẹ rẹ obo re gbrare vẹ obo ri yovwiri - in . ( Hib .
5 : ​ 11 - 14 ) Kọyensorọ evo usun rayen vwo vwo urhurusivwe rọ vrẹka kpahen ekuakua rẹ akpeyeren .
( Aghwo . 5 : 10 ) Jẹ , ọ vwerhoma nẹ e se phi ẹdia nana kparobọ siẹrẹ e de se Baibol na ọkieje .
( 1 Pita 2 : 2 ) Kirobọ rẹ eroro kpahọn rẹ eta rẹ Ọbe Ọfuanfon na chọn Jesu uko vwọ sen edavwini , Baibol na sa chọn avwanre uko vwọ họnre vwọso urhurusivwe rẹ ekuakua rẹ akpeyeren . ( Mat .
4 : ​ 8 - 10 ) E de ru ọtiọyen , ke se djephia nẹ avwanre vwo ẹguọnọ kpahen Jesu vwọ vrẹ ekuakua rẹ akpeyeren .
Die yen wọ vwọ kobaro vwẹ akpeyeren ?
( Ni ẹkorota 18 )
Orhiẹn vọ yen wo bruru asaọkiephana ?
Jesu vwọ nọ Pita nẹ , “ wọ guọnọ ovwẹ nọ enana ? ”
Ọ nẹrhẹ Pita karophiyọ obo rọ ghanre te ra vwọ vwẹ ekuakua rẹ Uvie na vwọ kobaro .
Pita yerin nene odẹ rọyen ro mudiaphiyọ “ Ubioragha , ” kidie ọ nabọ mudia gan kokoroko vwẹ ega rẹ Jihova .
( Iruo 4 : ​ 5 - 20 ) Avwanre ji muegbe re vwo vwo ẹguọnọ ọgangan kpahen Jesu ọkieje , rere e phi iruo , erọnvwọn ra vwọ diotọ , kugbe ekuakua rẹ akpeyeren phiyọ ẹdia ro fo ayen .
E jẹ orhiẹn rẹ avwanre brẹ kẹdẹ kẹdẹ djephia nẹ avwanre vwẹrokere Pita , rọ tare nẹ , “ Ọrovwohwo ; Wọ riẹnre ne me guọnọ owẹ . ”
Ni uyovwinrota na “ Is Your Recreation Beneficial ? ”
rọhẹ Uwevwin Orhẹrẹ rẹ October 15 , 2011 , aruẹbe 9 - 12 , ẹko . 6 - 15 , ( ọ rẹ oyibo ) .
GAIUS vẹ Inenikristi efa re diarọ vwẹ oba rẹ ẹgbukpe ujorin ẹsosuọ hirharoku egbabọse buebun .
Ihwo evo guọnọ vwẹ uyono efian vwọ hra ukoko na .
( 1 Jọn 2 : ​ 18 , 19 ; 2 Jọn 7 ) Ọshare ọvo re se Diotrifis rọ ta “ eta ebrabra ” kpahen ọyinkọn Jọn vẹ iniọvo efa , rhọnvwe dede Inenikristi ri nẹ asan kpo asa - an , ọ je guọnọ riẹriẹ ihwo efa vwo nene oma .
( 3 Jọn 9 , 10 ) Uvwre ọke nana yen Jọn vwo si ọbe vwo rhe Gayọs .
O si ọbe na vwẹ omarẹ 98 C.E . , ọyehẹ “ Ọbe Rerha ri Jọn ” rọhẹ ẹbẹre ra vwẹ Grik si vwẹ Baibol na .
Gayọs nabọ fuevun ga Jihova dede nẹ o rhiẹromrẹ egbabọse buebun .
Idjerhe vọ yen ọ vwọ fuevun ?
Diesorọ o vwo fo nẹ a vwẹrokere ?
Mavọ yen ọbe rẹ Jọn siri na sa vwọ chọn avwanre uko vwo ru ọtiọyen ?
Ohwo ro si ọbe rẹ Jọn Rerha na se oma rọyen “ Ọkpako na . ”
Ọnana nẹrhẹ Gayọs rọ pha kerẹ ọmọ ọghanghanre vwọ kẹ , riẹn nẹ ọyinkọn Jọn yen si ọbe na vwo rhe .
Jọn se Gayọs ọ rọ “ ghare , re me guọnọre vwẹ ọ rẹ uyota . ”
Jọn vwẹ imuẹro nẹ Gayọs nabọ sasa vwẹ ukoko na kirobo rọ sasare vwẹ ugboma .
Ọyena omamọ ujiri ! ​ — 3 Jọn 1 , 2 , 4 .
Ọ sa dianẹ Gayọs ga kerẹ ọkpako vwẹ ukoko na , ẹkẹvuọvo ọbe na ghwa ta ọtiọye - en .
Jọn jiri Gayọs ro vwo phi iniọvo na phiyọ uwevwin dede nẹ ayen erhorha .
O niro nẹ ọnana odjephia rẹ evun - ẹfuọn rẹ Gayọs , kidie idibo rẹ Ọghẹnẹ , eyen ihwo re ghọ erhorha . ​ — Jẹn .
18 : ​ 1 - 8 ; 1 Tim .
3 : 2 ; 3 Jọn 5 .
Ujiri rẹ Jọn vwọ kẹ Gayọs na djerephia nẹ iniọvo buebun vrẹn nẹ ekogho rẹ Jọn hepha vwo kpo ikoko sansan , ayen de ji rhivwin rhe kẹ ayen vuẹ Jọn oborẹ ayen rhiẹromrẹ .

Ọ sa dianẹ womarẹ iniọvo nana yen Jọn vwọ riẹn obo re phia vwẹ ikoko na .
Inenikristi ri kpo awusheri na guọnọ dia uwevwin rẹ iniọvo , kidie ihotẹ rẹ ọke yena nabọ vwẹrote ohwo - o , evwọfanrhiẹn vọnrọ , ihwo je vwẹ orharhe ẹro vwo nẹ ayen .
Ọtiọyena , ihwo ri kpo awusheri ke dia iwevwin rẹ igbeyan rayen ; Inenikristi ke je dia iwevwin rẹ iniọvo rehẹ asan na .
Jọn vuẹ Gayọs nẹ o ji dede erhorha ọkieje , kidie ọ tare nẹ o “ dje idjerhe na kẹ [ erhorha na ] kirobo ro fori kẹ ẹga rẹ Ọghẹnẹ . ”
Re vwo dje idjerhe kẹ ayen mudiaphiyọ ra vwọ kẹ ayen oborẹ ayen guọnọre vwọ kẹ ẹbẹre ochekọ rẹ oyan rayen na .
O muẹro nẹ Gayọs ru ọtiọyen vwọ kẹ erhorha jovwo re , kidie ayen niyẹnrẹn rẹ ẹguọnọ vẹ esegbuyota rọyen kẹ Jọn . ​ — 3 Jọn 3 , 6 .
Erhorha nana sa dia imishọnare , iniruo ri kiẹn , yẹrẹ ihwo rẹ Jọn ji uwevwin .
Ayen yan oyan nana eje fikirẹ iyẹnrẹn esiri na .
Jọn da ta : “ Fiki rọye ayen vwọ yan oyan na . ”
( 3 Jọn 7 ) Jọn ghwa ta ota kpahen Ọghẹnẹ nu ( ni owọ 6 ) , kọyen “ fiki rọye ” na sa dia fikirẹ Jihova .
Iniọvo na hẹ ẹbẹre ọvo rẹ ukoko na , ko ji fo nẹ e dede ayen sasasa .
Kọyesorọ Jọn vwo si : “ O fori rere avwanre cha ihwo ọtiọye na uko , rere avwanre vẹ ayen vwo okugbe vwẹ evun rẹ uyota na . ” ​ — 3 Jọn 8 .
Ọ ghwa dia fikirẹ ujiri ọvo yen nẹrhẹ Jọn si ọbe rhe Gayọsi - i .
Jọn je guọnọ chọn uko vwo phi ebẹnbẹn ọvo kparobọ .
Diotrifis guọnọ rhiabọdede iniọvo ri nẹ awusheri rhe - e .
Ọ je tobọ guọnọ nẹ iniọvo efa vwẹ ukoko na rhiabọdede aye - en . ​ — 3 Jọn 9 , 10 .
Aphro herọ - ọ , iniọvo na cha tobọ rhọnvwe dia uwevwin rọye - en .
Ọ guọnọ ẹdia rẹsosuọ vwẹ ukoko na , o muọghọ kẹ eta rẹ Jọn kakaka - a , ọ je ta eta ebrabra kpahen iyinkọn na vẹ iniọvo efa .
Dede nẹ Jọn sere oyono rẹ efia - an , jẹ Diotrifis rhọnvwa phiyọ odjekẹ rẹ iyinkọn na - a .
Diotrifis guọnọ ẹdia rode , orharhe uruemu rọyen da nẹrhẹ e no phiyọ ohwo rọ fuevu - un .
Uruemu rọyen na djerephia nẹ omaephuo vẹ aroeyivwo sa hra ukoko na .
Ọtiọyena , oborẹ Jọn vuẹ Gayọs je sa chọn avwanre uko nonẹna , rọ vwọ ta : “ Wọ vwẹ ẹro kere ohwo umwemwu - u . ” ​ — 3 Jọn 11 .
Vwọ fẹnẹ Diotrifis , Dimitrọs ọyen Onenikristi rẹ Jọn ta omamọ ota kpahen .
Jọn de si : “ Kohwo kohwo se oseri kẹ Dimitrọs , . . . mi ji se oseri kẹ rhe , yẹ ovwan riẹnre nẹ oseri mẹ uyota . ”
( 3 Jọn 12 ) Ọ sa dianẹ Dimitrọs guọnọ ukẹcha rẹ Gayọs , ọbe rẹ Jọn Rerha na kọyen ọyinkọn na vwo jiro vwọ kẹ Gayọs .
Ọ sa je dianẹ Dimitrọs komobọ yen vwẹ ọbe na vwọ kẹ Gayọs .
Ọ sa dianẹ Dimitrọs yen kpuriẹn phiyọ oborẹ Jọn siri na , kidie ọ yan uwevwin kẹ Jọn yẹrẹ ọ sa dianẹ ọyen oniruo ro kiẹn .
Diesorọ Jọn vwo jiri uruemu ra vwọ ghọ erhorha vwọ kẹ Gayọs dede nẹ ọ ruẹ ọtiọyen jovwo ?
Jọn niroso nẹ Gayọs guọnọ uduefiogbere ?
Gbanẹ o niro nẹ Gayọs che siobọ nẹ uruemu nana kidie Diotrifis guọnọ djẹ iniọvo ri vwo uruemu tiọyena nẹ ukoko ?
Kọyensorọ , Jọn vwo phiuduphiyawọ rẹ Gayọs nẹ , “ Ohwo ro ru emu esiri yẹ ọye ọ rẹ Ọghẹnẹ . ”
( 3 Jọn 11 ) Ọnana yen sorọ o vwo fo nẹ e ru emu esiri ọkieje .
Ọbe rẹ Jọn na sa nẹrhẹ Gayọs tinka mu uruemu ra vwọ ghọ erhorha ?
E , kọyensorọ ọbe rẹ Jọn Rerha je vwọ hẹ Baibol na , rere o vwo mu ihwo vwọ “ vwẹ ẹro kere ohwo esiri . ”
E rhe nyo eta efa kpahen oniọvo ọghanghanre nana re se Gayọsi - i .
Dedena , e se yono emu buebun mie .
Idjerhe vọ yen e se vwo “ yono obo re ru ẹse ” ?
Ẹsosuọ , buebun avwanre yono uyota na vwo mie iniọvo ri nẹ awusheri rhe rhi ghwoghwo ota vwẹ ekogho avwanre .
Ọ ghwa dia iniọvo na eje yen se kpo awusheri re ghwoghwo ota - a .
Ẹkẹvuọvo , kerẹ Gayọs , avwanre eje sa vwẹ ukẹcha vẹ uduephiophiyawọ kẹ iniọvo ri nẹ asan efa rhe , kerẹ iniruo okinriariẹ vẹ eya rayen .
Yẹrẹ avwanre je sa vwẹ ukẹcha kẹ iniọvo re ga vwẹ asan ra da ma guọnọ ukẹcha vwẹ ẹkuotọ rẹ avwanre yẹrẹ vwẹ ẹkuotọ efa .
Ọtiọyena , e gbe jẹ avwanre “ yono obo re ru ẹse . ” ​ — Rom 12 : 13 ; 1 Tim .
5 : ​ 9 , 10 .
Ọrivẹ , e jẹ o gbe avwanre unu siẹrẹ a da mrẹ ihwo re vwọsua ọrhuẹrẹphiyotọ rẹ ukoko na - a .
E gbevwọso ọyinkọn jọn , ọtiọyen ji te ọyinkọn Pọl .
( 2 Kọr . 10 : ​ 7 - 12 ; 12 : ​ 11 - 13 ) Die yen ofori nẹ e ru siẹrẹ iniọvo evo de gbevwọso avwanre vwẹ ukoko na ?
Pọl da vwẹ uchebro kẹ Timoti : “ Odibo rẹ Ọrovwohwo dia ohwo rẹ ẹghwọ - ọ ẹkẹvuọvo o nẹ aruẹdọn kẹ ohwo kohwo , oyono vẹ aghẹghẹ , ro vwo odiri , rọ vwẹ aghwanre bru otu re ghwọ uche . ”
Avwanre de ru dẹndẹn ọke re de gbe avwanre ku , ọyena sa nẹrhẹ ihwo ri gbevwọso avwanre na wene .
Ukuotọ rọyen , Jihova kọ cha “ kẹ ayen ekuorhẹriẹ re da rhe mrẹ uyota na vughe . ” ​ — 2 Tim .
2 : ​ 24 , 25 .
Ọrerha , ofori nẹ e vwo oniso rẹ iniọvo re fuevun ga Jihova dede nẹ ayen hirharoku ẹvwọsuọ , e mi ji jiri ayen .
Ọyinkọn Jọn nabọ phiuduphiyọ Gayọs awọ je vwẹ imuẹro kẹ nẹ obo ro ruẹ na yen yovwirin .
Ekpako da vwẹrokere ọyinkọn Jọn vwo phiuduphiyọ iniọvo na awọ , “ oma ” rha cha “ ghwọrọ aye - en . ” ​ — Aiz .
40 : 31 ; 1 Tẹsa .
5 : 11 .
Eta 219 yen Jọn vwo si ọbe nana vwo rhe Gayọs vwẹ ephẹrẹ rẹ Grik , ọnana yen ọbe rọ ma krẹ kparobọ vwẹ Baibol na .
Dedena , ọ vọnre vẹ erere vwọ kẹ avwanre nonẹna .
DANIEL VẸ MIRIAM rọvwọnre vwẹ September 2000 , ayen ke dia orere rẹ Barcelona , vwẹ Spain .
Daniel da ta : “ Avwanre yeren akpọ rẹ kohwo kohwo yerẹn .
Avwanre vwo omamọ iruo , ọtiọyena kẹ avwanre sa riemu vwẹ ihotẹ , kpo ẹkuotọ efa , ji ghwa iwun eghanghanre .
Avwanre ji kpo aghwoghwo ọkieje . ”
Ẹkẹvuọvo , erọnvwọn de rhi wene .
Vwẹ ọghwẹkoko re ruru vwẹ 2006 , ọtota ọvo da nọ onọ nana ro te Daniel ẹwẹn mamọ : “ Wọ davwẹngba wọ vwọ vwẹ ukẹcha kẹ ‘ ihwo re yan chedi chedi kpo ughwu ’ rere ayen vwọ ro idjerhe rẹ arhọ na ?
( Isẹ 24 : 11 ) Ọ kanrunumu oghwa rọ herọ re vwo ghwoghwo ovuẹ rẹ Baibol vwọ kẹ ihwo .
( Iruo 20 : ​ 26 , 27 ) Daniel da ta : “ Mi niro nẹ Jihova yen ta ota kẹ vwẹ na . ”
Ọtota na je tanẹ ohwo de ruiruo aghwoghwo rọyen hẹrephiyọ , ọ cha nẹrhẹ ọ mrẹ aghọghọ rode .
Daniel riẹnre nẹ ọnana uyota .
Miriam tobọ ton iruo rẹ ọkobaro phiyọ re , ọ je mrẹ ebruphiyọ buebun .
Daniel da ta : “ Mi de brorhiẹn nẹ mi che ru ewene rode . ”
Ọtiọyen o ghini ru .
O de si ọke rẹ iruo rọyen kpotọ , ọ da ton iruo ọkobaro phiyọ , o de ji roro kpahen aghọghọ ro che te ayen obọ siẹrẹ ayen da yanran ra ga vwẹ asan ra da ma guọnọ ukẹcha .
Vwẹ May 2007 , Daniel vẹ Miriam de siobọnu iruo rayen , ayen de kpo ẹkuotọ rẹ Panama rẹ ayen je ka ra jovwo re .
Asan na vwo ibrotọ buebun rẹ ame riariẹ phiyọ vwẹ ẹbẹre re se Bocas del Toro Archipelago rọhẹ Urhie rẹ Caribbean . Ihwo rẹ Guaymi buebun yen dia etiyin .
Daniel vẹ Miriam niro nẹ igho rẹ ayen sẹro rọyen na che te ayen vwọ dia Panama te emeranvwe ẹrenren .
Womarẹ okọ vẹ idjighere , ayen de kpo ibrotọ rẹ ame riariẹ phiyọ na , ayen nabọ karophiyọ obo re phiare ọke rẹsosuọ rẹ ayen vwọ vwẹ idjighere djẹ omarẹ iroko 20 wan igbenu , jẹ uvo gangan muẹ ayen .
Daniel joma shero .
Ẹkẹvuọvo , ihwo rẹ Guaymi na nabọ rhiabọdede ayen , ma rho ọke rẹ ayen rhe vwọ riẹn eta evo vwẹ ejajẹ na .
O kriri - i , kẹ ayen vwẹ Baibol vwo yono ihwo 23 .
Igho rẹ ayen ghwa nene oma na vwo re , ayen de muomaphiyọ .
Daniel da ta : “ Kẹ avwanre roro kpahen oborẹ avwanre se vwo rhivwin kpo Spain , jẹ ame - ovie suẹn nẹ ẹro avwanre cha .
Ọ da avwanre nẹ avwanre yanjẹ ihwo rẹ avwanre yono na vwo . ”
Ẹkẹvuọvo , emeranvwe ọvo vwọ wan nu , omamọ iyenrẹn ọvo de te ayen obọ .
Mariam da ta : “ A da vwẹ avwanre vwo ru ekobaro oghẹresan .
Oma vwerhen avwanre nẹ a rhọnvwere nẹ avwanre je ga vwẹ Panama ! ”
Fikirẹ ewene rọ vwomaphia vwẹ 2015 , a da vuẹ Daniel vẹ Miriam nẹ ayen dia ekobaro ọkieje .
Kẹ die yen ayen rhi ru ?
Ayen vwẹroso ive rọhẹ evunrẹ Une Rẹ Ejiro 37 : 5 : “ Phi idjerhe wẹn phihọ obọ rẹ Ọrovwohwo ; vwẹ ẹro vwọ suọ , ko ruo kẹ wẹ . ”
Ayen mrẹ iruo rẹ ayen vwọ ghẹrẹ oma rayen vwẹ iruo ọkobaro ọkieje rẹ ayen ruẹ na . Nonẹna , ayen ga vwẹ ukoko ọvo rọhẹ ubrotọ rẹ Veraguas vwẹ Panama .
Daniel da ta : “ Tavwen avwanre ki nẹ Spain , avwanre ghwa riẹn sẹ avwanre se yerin akpọ ọlọlọhọ - ọ .
Nonẹna , avwanre ghini ruẹ ọtiọyen , jẹ emu vuọvo kanre avwanre - e . ”
Die yen ma kẹ ayen aghọghọ ?
Ayen da ta : “ Aghọghọ rode herọ siẹrẹ a da vwẹ ukẹcha kẹ ihwo vwọ riẹn Jihova ! ”
IRUERU AVWANRE VWẸ ỌKE OBUKO
UVO na ganre mamọ vwẹ urhiọke rẹ Friday rẹ September 1922 , ihwo 8,000 siomakoko vwevunrẹ ọguan na .
Ochidiagbara na de ghwoghwo nẹ vwevunrẹ irueru rẹ oghẹresan nana , ohwo sa ro otafe , ẹkẹvuọvo ọ cha sa rhoma rhivwin ruọ - ọ .
A vwọ so ine re vwo rhie omẹvwa na vwẹ ẹbẹre re se “ Ine rẹ Ẹga ” nu , Joseph F .
Rutherford da ro umukpe na .
Ihwo buebun vwẹ ẹro roro obo re cha phia .
Jẹ evo yancha yankpo fikirẹ oheri na .
Ọtota na da vuẹ ayen nẹ ayen chidia rere ayen kerhọ .
Ota na vwọ yanran na , o muẹro nẹ ohwo vuọvo se vwo oniso rẹ amwa re kpirhin kpenu vwẹ enu rẹ umukpe na - a .
Oniọvo Rutherford ta ota ro vwo uyovwinrota na “ Uvie rẹ odjuvwu sikẹri re . ”
Upho rọyen mrare gorigori vwẹ omarẹ unọke ọvo gbẹ ubro , ro vwo djekpahen oborẹ emraro na fiudugberi vwo ghwoghwo Uvie na .
Ro vwo ku ota na phiyọ , ọ da nọ : “ O mu ovwan ẹro nẹ Ovie rẹ urinrin na ton usuon phiyọ re ? ”
Vẹ upho gorigori , otu na da kpahen : “ E ! ”
Oniọvo Rutherford de kperi phia : “ Ọtiọyena , gbe rhivwin kpo iruo aghwoghwo na , ovwan emọ rẹ Ọghẹnẹ !
Nighe , Ovie na suẹn re !
Ovwan kẹ ighwoghwota rọyen .
Ọtiọyena , ghwoghwo , ghwoghwo , ghwoghwo . ”
Ugege yena , a da rhan amwa re kpirhirin vwẹ obenu umukpe na , e si phiyọ nẹ , “ Ghwoghwo Ovie na vẹ Uvie Rọyen . ”
Ray Bopp da ta : “ Oma vwerhen ihwo ejobi . ”
Anna Gardner djere nẹ , “ Asan eje de kpogho fikirẹ abọ - ẹteyọn na . ”
Fred Twarosh je tanẹ : “ Ihwo na eje de vrẹn mudia siẹvuọvo . ”
Evangelos Scouffas da je ta : “ Ihwo ejobi de vrẹn mudia jẹ ame - oviẹ hẹ ẹro avwanre . Kọ ghwa họhọ nẹ ẹgba ọvo yen kpare avwanre vrẹn . ”
Ihwo buebun rehẹ ọghwẹkoko na ọke yena nabọ ruiruo aghwoghwo na jovwo .
Ẹkẹvuọvo , oruru rayen rhe ganphiyọ asaọkiephana .
Vwọ kpahen Emọ - uyono rẹ Baibol na , Ethel Bennecoff da ta : “ Ubiudu [ rayen da vọn ] vẹ oruru kugbe ẹguọnọ vwọ vrẹ obo ri jovwo . ”
Oruru rẹ Odessa Tuck , rọhẹ ẹgbukpe 18 ọke yena , da rhe ganphiyọ rọ vwọ kpahenphiyọ use na “ Ono yen cha ra ? ”
Ọ da ta : “ Me riẹn asan re che ji ihwo na ra yẹrẹ obo ra cha vuẹ ayen nẹ ayen ru - u . ”
Ẹkẹvuọvo , me guọnọ vwẹrokere Aizaya , rọ tare nẹ ‘ Mẹvwẹ na !
Ji vwe . ’ ”
( Aiz . 6 : 8 ) Ralph Leffler da je ta : “ A sa tanẹ ẹdẹ yena yen a tobọ ton aghwoghwo rẹ Uvie na phiyọ re ruẹ nonẹna vwẹ akpọneje . ”
Kọyensorọ ọghwẹkoko nana re ruru vwẹ Cedar Point , Ohio , vwẹ 1922 , vwọ dia emu oghẹresan vwẹ ikuegbe rẹ ukoko na .
George Gangas da je ta : “ Ọghwẹkoko nana nẹrhẹ mi brorhiẹn nẹ ọghwẹkoko vuọvo cha gbọ vwẹ - ẹ . ”
Kirobo rọ tare , ọvuọvo gbọrọ - ọ .
Julia Wilcox de si : “ Kọke kọke re de djunute ọghwẹkoko rẹ Cedar Point re ruru vwẹ 1922 vwẹ ọbe ukoko na , ọ kẹ vwẹ omavwerhovwẹn mamọ .
Ke me vuẹ Jihova nẹ ‘ Wẹ kobiruo wọ vwọ nẹrhẹ ovwẹ dia etiyin . ’ ”
Buebun avwanre je sa karophiyọ ọghwẹkoko ọvo rọ kẹ avwanre omavwerhovwẹn , rọ je nẹrhẹ e vwo oruru vẹ ẹguọnọ ọgangan kpahen Ọghẹnẹ vẹ Ovie rọyen .
Ọnana ji se mu avwanre vwọ vuẹ Jihova nẹ , “ Wẹ kobiruo wọ vwọ nẹrhẹ ovwẹ dia etiyin ! ”
E si “ ADV ” phiyọ kasan kasan , te irhe vẹ orhoma iwevwin na , a je tobọ si ayen phiyọ ọbe ọrhuẹrẹphiyotọ rẹ ọghwẹkoko na !
Ihwo ke vwẹ ẹwẹn roro oborẹ eta na mudiaphiyọ .
*
“ A vwẹ ibieta ride re pha biebi vwo si ADV phiyọ ẹbe efuanfon vwọ tanmu ẹchẹ vẹ anurhoro na eje .
Avwanre da nọ kpahen oborẹ ayen mudiaphiyọ , ẹkẹvuọvo ohwo vuọvo riẹn otọ raye - en , ayen da tobọ riẹn dede , ayen cha rhọnvwe ta - a . ” ​ — Edith Brenisen
Rhi te nonẹna , a je mrẹ ifoto vuọvo ra phagha ayen phiyọ - ọ .
Arthur Claus vẹ Nellie Claus fobọ te etiyin ayen sa vwọ mrẹ omamọ asan chidia .
Arthur da ta : “ Me nabọ kerhọ kẹ oborẹ ọtota na ta . ”
Siẹvuọvo na , evun ko kino .
Vẹ ofudjevwe , o de vrẹn nẹ ọguan na , jẹ ọ riẹnre nẹ o che se rhivwin rhe - e .
Oniọvo ọvo da nọ , “ Tivọ wọ ra ọke nana ? ”
Arthur riẹnre nẹ o vwo obo ro se ru - u .
Arthur vwo rhivwin rhe , o de nyo abọ - ẹteyọn ọgangan vwẹ ọguan na .
Rọ vwọ guọnọ asan ro de se nyo obo ra ta vwẹ otafe rẹ ọguan na , ọ da mrẹ asan ro sa wan yerin kpo obenu rẹ ọguan na , asan na kpenu te ichiyin 16 .
O de yerin kpo ovakpọ ọvo ro rhiephiyọ vwẹ obenu na .
Arthur da mrẹ iniọvo evo vwẹ obenu na , re riẹn ohọre vwo nẹ ọtota na .
A vuẹ ayen nẹ ayen bru ifi re vwo churu amwa rode ọvo vwẹ obenu , o de te ọke re vwo rhie phiyọ .
Ẹkẹvuọvo , e ki se bru ifi na , ayen guọnọ aphia ọvo ra cha vwọba i ri rhe ayen na .
Arthur ghwa aphia otete nene oma ?
Ẹwẹn rayen de totọ ọke rẹ ayen vwọ mrẹ nẹ ọ ghwa ọvo nene oma .
Arthur vẹ ihwo ri chekọ na da yọnrọn ifi na rẹ ayen vwọ hẹrhẹ ọke rẹ ayen che vwo bro .
Oniọvo Rutherford da ghwa tanẹ , “ Ghwoghwo ” obọ rivẹ , kẹ ayen che ghwe bru ifi na .
Ihwo re mrẹrẹ , djisẹ rẹ oborẹ amwa rode na nabọ rhiephiyọ siẹvuọvo .
E si uhoho rẹ Jesu phiyọ uherevie rẹ amwa na .
E vwo ru nu , iniọvo na da vuẹ Arthur nẹ ohwo ọvo mu agbada rẹ ayen vwo yerin kpo obenu na nẹ etiyin .
Rọ vwọ dianẹ ayen che se wontọ - ọ na , ayen da nẹrhovwo rhe Jihova nẹ o ji oniọvo ro vwo aphia rhe .
O mu ayen ẹro dẹn nẹ Jihova yen kpahenphiyọ ẹrhovwo rayen vwẹ idjerhe rẹ igbevwunu .
3 Wọ Karophiyọ ?
4 Jihova Bru Avwanre Uche Vwẹ Ukpokpogho rẹ Avwanre Ejobi
Dede nẹ avwanre hirharokuẹ edavwini sansan , Jihova kẹ avwanre uchebro ra guọnọre .
Uyovwinrota nana che djunute idjerhe sansan rẹ avwanre sa vwọ mrẹ obọdẹn rẹ uchebro asaọkiephana vẹ ọke rọ cha obaro .
9 Mu Ubiudu Wẹn Kpahen Efe rẹ Ẹwẹn
Uyono nana cha chọn avwanre uko vwọ mrẹ iyono eghanghanre rẹ Jesu vwọphia vwevunrẹ itẹ ro shekpahen ọneki rọ guọnọ irhu .
Ọ je cha nẹrhẹ avwanre fuẹrẹn ẹro re vwo nẹ iruo aghwoghwo ra vwọ kẹ avwanre kugbe uyota sansan rẹ avwanre yonore .
14 Wo Se Ni Vrẹ Ugboma rẹ Ohwo ?
16 Wọ Cha Rhuẹrẹ Ẹghwọ Phiyọ ji Toroba Ufuoma ?
21 “ Ebruba kẹ Ọhọ Wẹn ”
22 Tẹnrovi Obo re Ma Ghanre
27 Titi Usuon rẹ Jihova !
Ọkiọvo , avwanre sa kpairoro vrẹ erọnvwọn re pha ghanghanre fikirẹ okeke rẹ akpeyeren .
Iyovwinreta nana cha chọn avwanre uko vwọ vwẹ ẹro ọghanghanre vwo ni usuon rẹ Jihova je mrẹ obo re se vwo tito .
32 Wọ Riẹnre Jovwo ?
“ Ọghẹnẹ rẹ uchebro . . . bru avwanre uche vwẹ evun rẹ ukpokpogho ejobi . ” ​ — 2 KỌR .
1 : 3 , 4 .
UNE : 38 , 56
Diesorọ a vwọ rhẹro rẹ ukpokpogho vwẹ orọnvwe vẹ akpeyeren orua ?
Idjerhe vọ yen ẹrhovwo vwọ chọn ihwo evo uko vwẹ Baibol na ?
Mavọ yen wo se vwo bru ihwo efa uche ?
1 , 2 .
Idjerhe vọ yen Jihova vwo bru avwanre uche , kẹ imuẹro vọ yen Ota rọyen kẹ avwanre ?
ONIỌVO ọshare ọvo rọ dia eghene rẹ avwanre che se Eduardo , ta ọdavwẹ rọyen vwọ kẹ Stephen rọ dia ọkpako ukoko rọ rọvwọnre .
Eduardo roro kpahen obo re si phiyọ 1 Kọrẹnt 7 : 28 , rọ tare nẹ , “ Otu re rọvwọre mrẹ ukpokpogho rẹ akpọ na . ”
Ọ da nọ : “ Die yen ‘ ukpokpogho ’ ra ta na , kẹ mavọ mi se vwo yerin ghene siẹrẹ me da rọvwọn ? ”
Tavwen Stephen ke kpahenphiyọ onọ yena , ọ da vuẹ Eduardo nẹ o roro kpahen orọnvwọn ọfa rẹ ọyinkọn Pọl ji si kpahen , rọ vwọ tanẹ , Jihova yen “ Ọghẹnẹ rẹ uchebro , ro bru avwanre uche vwẹ evun rẹ ukpokpogho ejobi . ” ​ — 2 Kọr .
1 : 3 , 4 .
Jihova ghini Ọsẹ ro vwo ẹguọnọ rẹ avwanre , o ji bru avwanre uche siẹrẹ e de hirharoku ebẹnbẹn .
Ọ sa dianẹ wo rhiẹromrẹ ẹdia evo jovwo re , rẹ Ọghẹnẹ de bru we uche je kẹ wẹ odjekẹ womarẹ Baibol na yẹrẹ vwẹ idjerhe ọfa .
O mu avwanre ẹro nẹ erhuvwu rẹ avwanre yen ọ guọnọre , kirobo rọ je guọnọ erhuvwu rẹ idibo rọyen vwẹ ọke awanre . ​ — Se Jerimaya 29 : 11 , 12 .
Enọ vọ yen a cha fuẹrẹn ?
Aphro herọ - ọ , avwanre se yerin ghene ebẹnbẹn avwanre , siẹrẹ a da riẹn obo re sua ayen .
Ọtiọyen ọ je hepha vwọ kẹ ebẹnbẹn ra mrẹ vwẹ orọnvwe vẹ orua .
Erọnvwọn vọ keyen sa so ‘ ukpokpogho ’ rẹ Pọl djunute na ?
Udje vọ vwevunrẹ Baibol na vẹ ọke avwanre nana yen sa chọn avwanre uko vwọ mrẹ uchebro ra guọnọre ?
Ẹkpahọnphiyọ rẹ enọ nana sa chọn avwanre uko vwo yerin ghene ebẹnbẹen .
4 , 5 .
Erhọ yen erọnvwọn evo re sa so ‘ ukpokpogho ’ ?
Vwẹ ọtonphiyọ rẹ akpeyeren rẹ ihworakpọ , Ọghẹnẹ da ta : “ Fiki rẹ ọtiọye na ọshare vwọ yan jẹn ọsẹ rọye vẹ oni rọye vwo kọ rhe gbanọ aye rọye , aye ke dia oma ọvo . ” ( Jẹn .
2 : 24 ) Jihova ta ota yena ọke ro vwo ru orọnvwe ẹsosuọ .
Dedena , jẹgba sa nẹrhẹ a mrẹ egbabọse vwẹ orọnvwe .
( Rom 3 : 23 ) Aye da rọvwọn nu , ko che muọghọ kẹ ọshare rọyen vwọ vrẹ ọsẹ vẹ oni rọyen .
Kidie Ọghẹnẹ vwẹ ọshare na vwo mu ọgbuyovwin rẹ aye rọyen .
( 1 Kọr . 11 : 3 ) Ọ pha bẹnbẹn kẹ eya gbẹ eshare evo rẹ ayen vwo rhiabọreyọ ewene nana .
Kirobo rẹ Baibol na tare , ofori nẹ aye na riẹn nẹ ọyen hẹ otọ rẹ ọshare rọyen ukperẹ ọsẹ vẹ oni rọyen .
Oyerinkugbe rayen vẹ egọ je sa so ukpokpogho vwọ kẹ ihwo re rọvwọnre obọ .
Ebẹnbẹn efa je sa vwomaphia ọke rẹ aye na da vuẹ ọshare rọyen nẹ , “ Me mrevun . ”
Ayen vwọ ghọghọ fikirẹ ọmọ rẹ ayen che vwiẹ na , jẹ ayen roro kpahen ẹdia rẹ omakpokpọ rẹ aye na vwo nẹ ọke yena rhi duvwun ọke re vwo vwiẹ ọmọ na .
Ayen ji che roro kpahen oborẹ ọnana che djobọte uweren rayen .
Vwọba , ewene efa herọ rẹ ayen che ru siẹrẹ e de vwiẹ ọmọ na nu .
Ọke yena , oni na se mu ẹwẹn rọyen eje kpahen ẹroevwote rẹ ọmọ na .
Ọnana nẹrhẹ eshare buebun no nẹ aye na kpairoro vrẹ ayen kidie ọ vwẹ ọke rọyen eje vwọ vwẹrote ọmọ na .
Jẹ , ọshare na vwo hirhe phiyọ ọsẹ nure na , eghwa efa herọ ro che mu kidie ohwo ọfa rọ guọnọ ẹroevwote , vwomaba orua na re .
6 - 8 .
Idjerhe vọ yen jẹ ọmọ evwo sa vwọ so ukpokpogho ?
O vwo oka rẹ ukpokpogho ọfa rẹ ihwo re rọvwọnre hirharokuẹ .
Ọ sa dianẹ ayen guọnọ vwiẹ , jẹ ayen ji se rhi vwiẹ - ẹ .
Ọnana sa nẹrhẹ aye na muomaphiyọ .
Dede nẹ orọnvwe vẹ emọ evwiẹ vwo ebẹnbẹn , jẹ ọyena ‘ ukpokpogho ’ komobọ siẹrẹ ohwo da rhẹro rẹ ọmọ vwẹ ọke grongron .
( Isẹ 13 : 12 ) Vwẹ ọke re vwo si Baibol na , ọyen emu omavovwẹ siẹrẹ aye da dia ẹgan .
Ofu rẹ akpọ dje Rachel rọ dia aye rẹ Jekọp , ọke rẹ oniọvo rọyen vwo vwiẹ jẹ ọyen ji rhi vwiẹ - ẹ .
( Jẹn . 30 : 1 , 2 ) Vwẹ ẹkuotọ evo re de titi emọ evwiẹ , kọke kọke yen a vwọ nọ iniọvo avwanre re ga vwẹ oboyin kerẹ imishọnare oboresorọ ayen ji rhi vwo emọ - ọ .
Dede nẹ iniọvo na davwẹngba vwọ kpahan kẹ ayen vẹ aghẹnghẹn , ọkiọvo ihwo na me ta , “ We brudu - u , avwanre cha karophiyọ ovwan vwẹ ẹrhovwo ! ”
Roro kpahen obo re phia kẹ oniọvo aye ọvo vwẹ England .
Oniọvo na guọnọ ọmọ vwẹ ikpe buebun rhi te ọke ro vwo bru afe .
Ẹwẹn rọyen de tighi , kidie o rhe che se vwiẹ ọmọ vwẹ eyeren nana ọfa - a .
Ọ vẹ ọshare rọyen de brorhiẹn nẹ ayen cha ra dẹ ọmọ .
Oniọvo na da ta : “ O ji vwo ọke mi vwo muomaphiyọ , kidie ọmọ obọ ohwo vẹ ọ ra dẹre dia ọvo - o . ”
Baibol na tare nẹ womarẹ “ emọ evwiẹ a wan sivwi aye ” rọ dia Onenikristi . ( 1 Tim .
2 : 15 ) Ẹkẹvuọvo , ọ dia ọnana ko mudiaphiyọ nẹ emọ evwiẹ yen cha nẹrhẹ e vwo arhọ ri bẹdẹ bẹdẹ - ẹ .
Ukperẹ ọtiọyen , o mudiaphiyọ nẹ aye ro vwo emọ vẹ evwruwevwin rọ vwẹrote cha sa mrẹ ọke ro vwo vwobọ vwẹ iguegun yẹrẹ duvwunu phiyọ eta rẹ ihwo efa - a . ( 1 Tim .
5 : 13 ) Dedena , o ji se hirharoku ukpokpogho efa ra mrẹ vwẹ orọnvwe vẹ akpeyeren orua .
Mavọ yen e se vwo yerin ghene ughwu rẹ ohwo re vwo ẹguọnọ kpahen ?
( Ni ẹkoreta 9 , 12 )
Diesorọ ughwu rẹ ọshare yẹrẹ aye ohwo vwọ dia ukpokpogho ?
A da ta ota kpahen ukpokpogho ra mrẹ vwẹ orọnvwe , o vwo ọvo ra kpairoro vrẹ ọke buebun .
Ọyena yehẹ , ughwu rẹ ohwo re vwo ẹguọnọ kpahen .
Ihwo buebun rioja rẹ ughwu rẹ ọshare yẹrẹ aye rayen rẹ ayen vwo ẹguọnọ kpahen .
Ukpokpogho nana dia oborẹ ayen rhẹro rọyen vwẹ eyeren nana jovwo - o .
Inenikristi nabọ vwo imuẹro kpahen evrẹnushi rẹ Jesu veri .
( Jọn 5 : 28 , 29 ) Ukẹcha vọ yen ive nana sa vwọ kẹ ohwo re ghwu jovwo na ?
Ọ reyọ vwo bru oma rọyen uche .
Vwẹ idjerhe nana , Jihova kọ vwẹ Baibol na vwọ vwẹ uchebro kẹ ihwo ri hirharoku ukpokpogho .
Asaọkiephana , e jẹ a fuẹrẹn oborẹ idibo rẹ Ọghẹnẹ evo mrẹ erere vwo nẹ uchebro rẹ Jihova .
Die yen nẹrhẹ ẹwẹn rẹ Hanah totọ ?
( Ni uhoho rẹsosuọ na . )
Aye rẹ Elkanah re se Hanah , rioja rẹ oka rẹ ukpokpogho ọvo .
Aye ochekọ rẹ Elkanah re se Peninah vwo emọ , ẹkẹvuọvo Hanah ji rhi vwiẹ - ẹ .
( Se 1 Samuẹl 1 : 4 - 7 . )
Peninah kọ reyọ vwọ jehwẹ “ kukpe kukpe . ”
Ọnana da nẹrhẹ Hanah muomaphiyọ mamọ .
Ọ da ta ọdavwẹ rọyen kẹ Jihova vwẹ ẹrhovwo .
Ọ nabọ ghwọrọ ọke vwọ “ nẹ ẹrhovwo kẹ Ọrovwohwo na . ”
O vwo imuẹro nẹ Jihova cha kpahenphiyọ ẹrhovwo rọyen .
Ọtiọyena , “ o gbi mu oma phihọ ọfa - a . ”
( 1 Sam . 1 : 12 , 17 , 18 ) Ọ vwẹroso Jihova nẹ ọ cha kẹ ọyen ọmọ yẹrẹ kpahenphiyọ ẹrhovwo na vwẹ idjerhe ọfa .
Ukẹcha vọ yen ẹrhovwo sa vwọ kẹ avwanre ?
Ukpokpogho vẹ ebẹnbẹn cha sa kanre akpọ nana - a , kidie Eshu yen suon , avwanre je gba - a .
( 1 Jọn 5 : 19 ) Ọ vwerhoma ra vwọ riẹn nẹ Jihova , ọyen “ Ọghẹnẹ rẹ uchebro . ”
Ẹrhovwo , ọyen idjerhe ọvo ra sa vwọ mrẹ ukẹcha re vwo yerin ghene ebẹnbẹn avwanre .
Hanah ta ọdavwẹ rọyen ejobi vwọ kẹ Jihova .
Vwẹ idjerhe vuọvo na , o teri ra de vwọ vuẹ Jihova kpahen ukpokpogho rẹ avwanre - e .
E jẹ avwanre yare , rere a nabọ ta obo rehẹ ubiudu avwanre eje vwọ kẹ Jihova womarẹ ẹrhovwo . ​ — Fil .
4 : 6 , 7 .
Die yen kẹ Anna omavwerhovwẹn ?
Ọ da tobọ dianẹ ofu rẹ akpọ dje avwanre hwe fikirẹ jẹ ọmọ evwo yẹrẹ ughwu rẹ ohwo re vwo ẹguọnọ kpahen , avwanre je sa mrẹ uchebro .
Vwẹ ọke rẹ Jesu , ọshare rẹ ọmraro aye re se Anna ghwuru ẹgbukpe ighwrẹn rẹ ayen vwọ rọvwọn nu .
Baibol na ghwa vuẹ avwanre sẹ Anna vwiẹre - e .
Ẹkẹvuọvo , die yen Anna ji ruẹ , dede nẹ o te ẹgbukpe 84 re ?
Luk 2 : 37 da ta : “ Owọ rọye nẹ uwevwi rẹ ẹga na - a , owẹvwe echiro vẹ ẹrhovwo ẹnẹ ọ vwọ ga te ason te uvo . ”
Vwọrẹ uyota , Anna mrẹ uchebro vẹ omavwerhovwẹn vwẹ ẹga rẹ Jihova .
Djunute udje ọvo ro djerephia nẹ omamọ ugbeyan sa chọn ohwo uko siẹrẹ ihwo rẹ orua de ku ohwo phiyotọ .
Avwanre da nabọ nene iniọvo na yerin kugbe , kẹ ayen cha dia omamọ igbeyan kẹ avwanre .
( Isẹ 18 : 24 ) Paula tare nẹ ọ darọ mamọ ọke rẹ oni rọyen vwo she nẹ ukoko na , jẹ ọyen hẹ ẹgbukpe iyorin ọke yena .
Ọ nama lọhọ kẹ - ẹ .
Ẹkẹvuọvo , oma nabọ vwerhọn ọke rẹ Ann rọ dia ọkobaro vwẹ ukoko na vwo bicha , je chọn uko vwọ yan obaro vwẹ ukoko na .
Paula da ta : “ Dede nẹ me vẹ oniọvo Ann firi - i , jẹ ọdavwẹ ro djephia kẹ vwẹ chọn vwẹ uko mamọ .
Ọ nẹrhẹ me sa dia odibo rẹ Jihova . ”
Paula je nabọ ga Jihova te nonẹna .
Oma je vwerhọn nẹ oni rọyen rhivwin rhe ukoko na re .
Oma je vwerhen Ann , kidie ọ rhe họhọ oni vwọ kẹ Paula .
Ebruphiyọ vọ yen ihwo re vwẹ ukẹcha kẹ ihwo efa se rhiẹromrẹ ?
A rhe mrẹvughe nẹ ukẹcha ra vwọ kẹ ihwo efa sa nẹrhẹ a kpairoro vrẹ ebẹnbẹn evo re hirharokuẹ .
Iniọvo eya re rọvwọnre vẹ e re je rọvwọ - ọn , mrẹ omavwerhovwẹn siẹrẹ ayen de vwobọ vwẹ iruo aghwoghwo na , kidie ayen nene Ọghẹnẹ wian kuẹgbe .
Ayen guọnọ ru ọhọre rẹ Ọghẹnẹ , je vwẹ urinrin kẹ .
Evo tobọ tanẹ iruo aghwoghwo na kẹ ayen omakpokpọ .
Vwọrẹ uyota , avwanre eje toroba oyerinkugbe rẹ ukoko na siẹrẹ a da vwẹ ukẹcha kẹ ihwo efa , te iniọvo rehẹ ukoko na kugbe ihwo ra mrẹ vwẹ aghwoghwo . ( Fil .
2 : 4 ) Ọyinkọn Pọl phi omamọ udje phiyotọ vwẹ ẹdia nana .
Ọ pha kerẹ ọsẹ kugbe “ ọmiọvwọ ” vwọ kẹ iniọvo rehẹ ukoko rẹ Tẹsalonaika . ​ — Se 1 Tẹsalonaika 2 : 7 , 11 , 12 .
Amono yen vwo oghwa re vwo yono emọ na Ota rẹ Ọghẹnẹ ?
Ẹdia ọvo ro fori nẹ e niso yen uchebro vẹ ukẹcha ra vwọ kẹ ihwo rẹ orua .
Ọkiọvo ihwo kpokpọ sa vuẹ iniọvo ri tedje vwẹ ukoko na nẹ ayen yono emọ rayen .
Vwo nene oborẹ Baibol na tare , ọsẹ vẹ oni yen vwo oghwa rẹ ayen vwo yono emọ rayen .
( Isẹ 23 : 22 ; Ẹfe .
6 : 1 - 4 ) Jẹ , ọkiọvo a ghene sa guọnọ ukẹcha rẹ ihwo efa vwẹ ẹdia nana .
Dedena , ọ dia ọyen e vwo mie ọsẹ vẹ oni oghwa raye - en .
O ji fo nẹ ayen nene emọ rayen ta ota kugbe ọkieje .
Die yen ofori nẹ avwanre karophiyọ siẹrẹ a da vwẹ ukẹcha kẹ emọ ?
Ọsẹ vẹ oni na da tanẹ ohwo ọfa chọn ayen uko vwo yono emọ na , e jẹ ohwo na davwẹngba rọ vwọ reyọ ẹdia rẹ ọsẹ vẹ oni na - a .
Ọkiọvo a sa vuẹ oniọvo ọvo nẹ o yono emọ , rẹ ọsẹ vẹ oni rayen hẹ ukoko na - a .
E jẹ oniọvo tiọyena karophiyọ nẹ ọyen dia ọsẹ yẹrẹ oni rẹ ọmọ na - a , uyono ọvo yen owian ra vwọ kẹ .
O ji fo nẹ o ru uyono na vwẹ uwevwin rẹ emọ na vwẹ irharo rẹ ọsẹ vẹ oni na yẹrẹ oniọvo ọfa ro tedje , yẹrẹ o se ruo vwẹ asan rọ nabọ rhiephiyọ .
Ọtiọyena , ihwo rhe che vwo iroro ivivẹ kpahen obo ro ruẹ - ẹ .
A je rhẹro rẹ ọke rẹ ọsẹ vẹ oni na che vwo muwan rẹ ayen vwo yono emọ na , kidie ọyen iruo rẹ Ọghẹnẹ vwọ kẹ ayen .
Idjerhe vọ yen emọ sa vwọ dia esiri rẹ ọbọngan kẹ orua rayen ?
Emọ ri vwo ẹguọnọ rẹ Ọghẹnẹ ji nene uchebro rọyen , sa nẹrhẹ oma vwerhen ihwo rẹ orua rayen .
Kidie emọ tiọyena che muọghọ kẹ esẹ vẹ ini rayen , je chọn ayen uko .
Ayen je sa chọn emiọvwọn rayen uko vwọ riẹn uyota na .
Tavwen a ke mrẹ Oghwe na , Lamẹk ro nẹ uvwiẹ rẹ Sẹt rhe , ga Jihova .
Vwọ kpahen ọmọ rọyen Noa , Lamẹk da ta : “ Vwẹ evun rẹ otọ rẹ Ọrovwohwo harhere na ọye ọnana che nurhe rhe kẹ avwanre omaerovwo nẹ iruo vẹ owian rẹ abọ rẹ avwanre . ”
Aroẹmrẹ yena rugba ọke re vwo si ekan ra hanrhe otọ na no .
( Jẹn . 5 : 29 ; 8 : 21 ) Vwọba , emọ ri rhiabọreyọ ẹga rẹ Jihova sa dia esiri rẹ ọbọngan vwọ kẹ orua rayen , ayen sa chọn ihwo orua rayen uko vwo chirakon rẹ ebẹnbẹn je wanvrẹn ukpokpogho rode rọ cha na , rọ dia obo re rho vrẹ Oghwe rẹ Noa .
Die yen sa chọn avwanre uko vwo chirakon rẹ koka koka rẹ ukpokpogho ?
Nonẹna , iduduru rẹ ihwo buebun mrẹ uchebro rẹ ayen se vwo yerin ghene ebẹnbẹn rayen womarẹ ẹrhovwo , emamọ igbeyan vwevunrẹ ukoko na , kugbe udje rẹ idibo rẹ Ọghẹnẹ vwẹ Baibol na .
( Se Une Rẹ Ejiro 145 : 18 , 19 . )
Avwanre de vwo imuẹro nẹ Jihova yen Esiri rẹ obọdẹn rẹ uchebro , ke se fiudugbere chirakon rẹ edavwini eje re hirharokuẹ asaọkiephana kugbe ọke rọ cha vwe obaro na .
“ Asan rẹ efe wẹn epha , etiyin iroro wẹn je dia rhe . ” — LUK 12 : 34 .
UNE : 153 , 104
Die yen avwanre che ru , siẹrẹ Uvie rẹ Ọghẹnẹ da ghene ghanre kẹ avwanre ?
Die yen wo che ru , vwo djephia nẹ wo vwo ẹguọnọ kpahen iruo aghwoghwo na ?
Mavọ yen e se vwo koko efe rẹ uyota phiyọ ighẹn rẹ avwanre , kẹ erere vọ yen ọyena cha ghwa rhe ?
1 , 2 . ( a ) Efe erha vọ yen Jihova vwọ kẹ avwanre ?
( b ) Die yen a cha fuẹrẹn vwẹ uyono nana ?
JIHOVA yen me fe kparobọ vwẹ akpọ vẹ odjuvwu .
( 1 Ikun 29 : 11 , 12 ) Kerẹ ọsẹ rọ kokẹ , Jihova nabọ siobọnẹ efe rọyen vwọ kẹ ihwo re riẹn ọghanrovwẹ rọyen .
Ọ vwerhoma dẹn nẹ Jihova siobọnu efe sansan kẹ avwanre ! Evo usun rayen yehẹ ( 1 ) Uvie rẹ Ọghẹnẹ , ( 2 ) iruo aghwoghwo na , kugbe ( 3 ) uyota eghanghanre rehẹ evunrẹ Baibol na .
Jẹ , e rhe nomaso - o , e se ku efe eghanghanre nana eje kufia .
A sa sẹro rayen siẹrẹ e de ni ayen ghanghanre ji nabọ vwẹ ayen vwo ruiruo ọkeneje .
Jesu tare nẹ , “ Asan rẹ efe wẹn epha , etiyin iroro wẹn je dia rhe . ” — Luk 12 : 34 .
E jẹ a fuẹrẹn idjerhe evo re se vwo vwo , je sẹro rẹ ẹguọnọ vẹ ọdavwaro re vwo kpahen Uvie na , iruo aghwoghwo na kugbe uyota rẹ Baibol na .
Re vwo ruẹ ọtiọyen na , roro kpahen obo wo se vwo ru ẹguọnọ wẹn kpahen efe nana kodophiyọ .
Die yen ọneki rọhẹ evunrẹ itẹ rẹ Jesu na muegbe o vwo ru , rọ sa vwọ dẹ irhu ọghanghanre na ?
( Ni uhoho rẹsosuọ na . )
Se Matiu 13 : 45 , 46 .
Jesu kpe itẹ ọvo kpahen ọneki rọ guọnọ irhu .
Aphro herọ - ọ , ọneki nana chueki rẹ irhu vwẹ ikpe buebun cha re .
Jẹ , asaọkiephana kọ rhe mrẹ irhu ọvo rọ pha yoyovwin mamọ , oma da nabọ vwerhọn .
Ẹkẹvuọvo , ọ cha shẹ obo ro vwori eje tavwen ọ ke sa dẹ .
O muẹro dẹn nẹ irhu nana ghene ghanre kẹ mamọ .
Avwanre de vwo ẹguọnọ rẹ Uvie na kirobo rẹ ọneki na vwo ẹguọnọ rẹ irhu na , kẹ die yen avwanre che ru ?
Die yen avwanre se yono nẹ itẹ yena rhe ?
Uyota ro shekpahen Uvie rẹ Ọghẹnẹ , họhọ irhu ọghanghanre yena .
Avwanre de vwo ẹguọnọ rẹ Uvie na kirobo rẹ ọneki na vwo ẹguọnọ rẹ irhu yena , kẹ avwanre che siobọnu kemu kemu rọ sa nẹrhẹ e jẹ Uvie na ẹruọ .
( Se Mak 10 : 28 - 30 . )
E jẹ a ta ota kpahen ihwo ivẹ ri ru ọtiọyen .
Die yen Zakiọs ruru vwo djephia nẹ ọyen guọnọ ro Uvie rẹ Ọghẹnẹ ?
Zakiọs ọyen onotu rẹ imiarhọghọ . Igho rẹ ihwo efa yen o vwo fe .
( Luk 19 : 1 - 9 ) Jẹ , ọke rọ vwọ kerhọ rẹ aghwoghwo rẹ Jesu kpahen Uvie na , ọ da mrẹ oborẹ ovuẹ na ghanre te , ọyena de muo vwo wene akpeyeren rọyen .
Ọ da ta : “ Nighe , Ọrovwohwo , abọvo rẹ ekuakua mẹ me vwẹ ayen kẹ ivwiogbere ; ọ da dianẹ me rha ghwa ohwo ọvo re , ke me rhan rhivwi ohwọhwọ ẹne . ”
Zakiọs de siobọnu efe rọyen kugbe uruemu rẹ urhuru evwo .
Ewene vọ yen Rose ruru fikirẹ Uvie na , kẹ diesorọ o vwo ruo ?
Ikpe evo re wanre , aye ọvo rẹ avwanre che se Rose de nyo ovuẹ rẹ Uvie na , jẹ ọke yena o vwobọ vwẹ uruemu rẹ aye vwọ rọvwọn aye .
Ọyen jehẹ ochidiagbara rẹ ukoko ọvo rọ họnran vwọ kẹ orọnvwe rẹ aye vẹ aye .
Jẹ , o rhi vwo yono Baibol na , ọ da rhe mrẹ oborẹ uyota ro shekpahen Uvie rẹ Ọghẹnẹ ghanre te .
Kọ rhe mrẹvughe nẹ ofori o vwo ru ewene vwẹ akpeyeren rọyen .
( 1 Kọr . 6 : 9 , 10 ) O de vrẹn nẹ ukoko yena , o de ji siobọnu oka rẹ akpọ ro yerẹn jovwo .
Vwẹ ukpe rẹ 2009 , o de bromaphiyame . Vwẹ ukpe rọ vwọ kpahọn , ọ da rhe dia ọkobaro ọkieje .
Ẹguọnọ ro vwo kpahen Jihova kugbe Uvie na gan vrẹ urhurusivwe rẹ ugboma ro rhe re . — Mak 12 : 29 , 30 .
Mavọ yen avwanre sa vwọ sẹro rẹ ẹguọnọ rẹ avwanre kpahen Uvie na ?
A riẹnre nẹ buebun avwanre ru ewene vwẹ akpeyeren rẹ avwanre fikirẹ Uvie na .
( Rom 12 : 2 ) Jẹ ọ ba etiyi - in .
Ofori nẹ avwanre notọso kpahen erọnvwọn re sa nẹrhẹ ẹguọnọ rẹ avwanre kpahen Uvie na djiro , kerẹ ẹvwọtua rẹ ekuakua rẹ ugboma kugbe urhurusivwe rẹ ọfanrhiẹn . ( Isẹ 4 : 23 ; Mat .
5 : 27 - 29 ) Jihova kẹ avwanre efe ọghanghanre ọfa rọ sa chọn avwanre uko vwọ sẹro rẹ ẹguọnọ rẹ avwanre kpahen Uvie na .
( a ) Die yen nẹrhẹ ọyinkọn Pọl vwẹ aghwoghwo na vwo dje “ efe ” rọhẹ “ evun rẹ ochẹ ” ?
( b ) Mavọ yen Pọl vwo djephia nẹ ọyen ni aghwoghwo na ghanghanre ?
E jẹ a karophiyọ nẹ Jesu vuẹ avwanre nẹ e ghwoghwo iyẹnrẹn rẹ Uvie rẹ Ọghẹnẹ , ji yono ihwo . ( Mat .
28 : 19 , 20 ) Ọyinkọn Pọl nabọ riẹn ọghanrovwẹ rẹ iruo aghwoghwo na .
O djisẹ rẹ aghwoghwo rẹ ọphọ kpokpọ na kerẹ “ efe ” rọhẹ “ evun rẹ ochẹ . ” ( 2 Kọr .
4 : 7 ; 1 Tim . 1 : 12 ) Dede nẹ avwanre pha kerẹ ochẹ ghevweghe , jẹ ovuẹ rẹ avwanre ghwoghwo na sa vwẹ arhọ kẹ avwanre kugbe ihwo re kerhọ kẹ avwanre .
Kọyensorọ Pọl vwọ tanẹ , “ Mi ru ayen ejobi fiki rẹ iyẹnrẹ esiri na , rere mi vwo se vwo ẹkẹn vwẹ ẹrhovwo rọye . ”
( 1 Kọr .
9 : 23 ) Ẹguọnọ rẹ Pọl vwo kpahen iruo aghwoghwo na yen muro vwọ davwẹngba rọyen eje vwo yono ihwo .
( Se Rom 1 : 14 , 15 ; 2 Timoti 4 : 2 . )
Ẹguọnọ yena chọn rọ uko vwo chirakon rẹ ẹvwọsuọ egangan .
( 1 Tẹsa . 2 : 2 ) Mavọ yen avwanre se vwo dje oka rẹ ẹguọnọ tiọyen phia kpahen iruo aghwoghwo na ?
Erhọ yen idjerhe evo re se vwo dje ọdavwaro phia kpahen iruo aghwoghwo na ?
Idjerhe ọvo rẹ Pọl vwo dje ọdavwaro phia kpahen aghwoghwo na , ọyen ọ vwọ reyọ kuphẹn kuphẹn ro rhiephiyọ eje vwo ghwoghwo .
Kerẹ iyinkọn na vẹ Inenikristi rẹ ọke awanre , avwanre ru aghwoghwo ri kpregede , ọ rẹ azagba , kugbe ọ rẹ nuwevwin kpuwevwin .
( Iruo 5 : 42 ; 20 : 20 ) Evo usun rẹ avwanre ga kerẹ ekobaro ọkieje yẹrẹ e rẹ ubrọke .
E ji se yono ephẹrẹ ọfa , yẹrẹ ra ga vwẹ asan ra da ma guọnọ ukẹcha vwẹ ẹkuotọ avwanre yẹrẹ ẹkuotọ ọfa . — Iruo 16 : 9 , 10 .
Ebruphiyọ vọ yen te Irene obọ kidie nẹ o muomaphiyọ iruo aghwoghwo na ?
Roro kpahen udje rẹ Irene , rọ dia oniọvo aye rọ je rọvwọ - ọn vwẹ United States .
O vwo ọdavwẹ ọgangan ro vwo ghwoghwo kẹ ihwo rẹ Russia re dia United States .
Ọke rọ vwọ tuọnphiyọ vwẹ ukpe rẹ 1993 , ighwoghwota 20 ọvo yehẹ evunrẹ ẹko re jẹ ejajẹ rẹ Russia vwẹ New York City .
Ẹgbukpe 20 soso yen oniọvo Irene vwo ghwoghwo vwẹ ekogho ra da jẹ ephẹrẹ yena .
Ọ tare nẹ , “ Me je sa rhe jẹ Russia fiotọ tiọye - en . ”
Dedena , Jihova ku ebruphiyọ ku ẹgbaẹdavwọn rọyen kugbe ọ rẹ iniọvo efa .
Asaọkiephana ikoko esan re jẹ ephẹrẹ rẹ Russia yehẹ evunrẹ New York City .
Ihwo ihwiyorin vwẹ usun rẹ ihwo rẹ Irene vwẹ Baibol yono yen bromaphiyame re .
Evo usun rẹ ayen ga kerẹ ekobaro , ekpako , efa ga vwẹ Bẹtẹl .
Irene da ta : “ Mi de roro kpahen erọnvwọn efa mi se ru jovwo , me mrẹ ọvuọvo rọ cha kẹ vwẹ aghọghọ kerẹ ọnana - a . ”
Aphro herọ - ọ , Irene nabọ ni aghwoghwo na ghanghanre !
Wo nẹ iruo aghwoghwo wẹn kerẹ efe ji djephia vwẹ ọrhuẹrẹphiyotọ wẹn kudughwrẹn kudughwrẹn ?
( Ni ẹkoreta 11 , 12 )
Omamọ iyẹnrẹn vọ yen no cha siẹrẹ e de ghwoghwo ọkeneje dede nẹ e muẹ kpahan avwanre ?
Avwanre da vwẹrokere Pọl , ke se ni iruo aghwoghwo na ghanghanre , e mi ji ghwoghwo dede nẹ e muẹ kpahan avwanre .
( Iruo 14 : 19 - 22 ) Iniọvo avwanre rehẹ United States rhiẹromrẹ ẹvwọsuọ ọgangan vwẹ uvwrẹ rẹ ikpe re kpahen 1930 fiẹ 1940 .
Ẹkẹvuọvo , ayen sẹro rẹ ọyọnregan rayen ji ruiruo aghwoghwo na kpobarophiyọ kerẹ Pọl .
Iniọvo na kpo aguare abọ buebun ra chochọn rẹ iruo aghwoghwo na .
Vwẹ ukpe rẹ 1943 , Oniọvo Nathan H .
Knorr vwọ ta ota kpahen ophikparobọ rẹ ukoko na vwẹ Aguare Rode rẹ U.S .
( U.S . Supreme Court ) , ọ da ta : “ Ovwan yen nẹrhẹ ukoko na se phiẹkparobọ vwẹ aguare .
Ovwan rhe muomaphiyọ iruo aghwoghwo na jovwo - o , ukoko na rhe vwo ẹdjọ vuọvo vwẹ Aguare Rode na - a . Ẹkẹvuọvo , avwanre phikparobọ kidie ovwan iniọvo rehẹ obonẹ kugbe iniọvo avwanre rehẹ akpọeje ghwoghwo ota na ọkeneje .
Ọyọnregan rẹ ihwo rẹ Ọghẹnẹ yen nẹrhẹ aguare na brorhiẹn kẹ avwanre . ”
Ọyọnregan tiọyena rẹ iniọvo rehẹ ẹkuotọ efa djephia je nẹrhẹ ukoko na phikparobọ vwẹ oboyin .
O muẹro dẹn nẹ ẹguọnọ re vwo kpahen iruo aghwoghwo na sa nẹrhẹ e yerin ghene ẹvwọsuọ .
Ọrhọ yen orhiẹn wẹn kpahen iruo aghwoghwo na ?
Avwanre de ni aghwoghwo na kerẹ efe ro nẹ obọ rẹ Ọghẹnẹ rhe , avwanre che ruo vẹ ẹwẹn rẹ “ takpẹ e kere ọke - e . ”
Ukperẹ ọtiọyen , avwanre cha davwẹngba avwanre eje vwo “ se oseri kẹ iyẹnrẹ esiri ” na . ( Iruo 20 : 24 ; 2 Tim .
4 : 5 ) Ẹkẹvuọvo , die yen avwanre che yono ihwo efa ?
E jẹ a ta ota kpahen efe ọfa ro nẹ obọ rẹ Ọghẹnẹ rhe .
13 , 14 .
Die yen “ ighẹn ” rẹ Jesu djunute vwẹ Matiu 13 : 52 , kẹ mavọ yen avwanre se vwo koko efe phiyọ ?
Efe rerha rẹ avwanre vwori yehẹ uyota sansan rehẹ Baibol na .
Jihova , ọyen Ọghẹnẹ rẹ uyota .
( 2 Sam . 7 : 28 ; Une 31 : 5 ) Kerẹ Ọsẹ rọ kokẹ , Jihova vwẹ uyota na phia kẹ ihwo re djoshọ rọyen .
Avwanre yono uyota buebun re womarẹ Baibol na , ẹbe rẹ ukoko na , isikoko vẹ eghwẹkoko , kugbe emẹvwa re ruẹ kudughwrẹn kudughwrẹn .
Enẹna , avwanre rhi vwo oborẹ Jesu seri nẹ , “ ighẹn ” rẹ uyota kpokpọ vẹ e rẹ awanre .
( Se Matiu 13 : 52 . )
Jihova cha chọn avwanre uko vwo koko efe eghanghanre rẹ uyota kpokpọ phiyọ “ ighẹn ” avwanre siẹrẹ a da hiẹ guọnọ uyota tiọyena kerẹ efe re sinu .
( Se Isẹ 2 : 4 - 7 . )
Mavọ yen e se vwo ru ọtiọyen ?
Ofori nẹ e vwo uyono romobọ rọ ghwotọ , je nabọ reyọ Baibol vẹ ẹbe ukoko na vwo ru ehiahiẹ .
Ọnana cha nẹrhẹ a mrẹ erọnvwọn “ ọkpokpọ ” ra riẹnre jovwo - o . ( Jos .
1 : 8 , 9 ; Une 1 : 2 , 3 ) Uwevwin Orhẹrẹ rẹsosuọ ra teyenphia vwẹ July 1879 , da ta : Uyota na rọ pha kerẹ omo ododo rọ djẹ vwẹ aton , hirharokuẹ uyono rẹ efian re họhọ idjigbẹn ri dino keke .
Wọ cha hiẹ guọnọ tavwen wọ ke sa mrẹ . . . .
Wo ji che rhuẹn kpotọ tavwen wọ ke sa kọnrọ .
Wo ghwe no nẹ ododo rẹ uyota ọvo teri - i . . . .
Koko ayen , wọ je hiẹ guọnọ efa . ”
Ofori nẹ avwanre davwẹngba vwo phiba ighẹn rẹ efe avwanre .
Diesorọ a vwọ tanẹ uyota evo “ e rẹ awanre , ” kẹ evọ usun rayen yen pha ghanghanre kẹ wẹ ?
Avwanre mrẹ uyota evo vughe ọke rẹ avwanre vwọ rhe ukoko na obọ .
E se se ayen “ e rẹ awanre , ” kidie a riẹn ayen ọke rẹ avwanre ghwe vwo kurhẹriẹ rhe ukoko na .
Erhọ yen evo usun rẹ uyota yena ?
Avwanre yonori nẹ Jihova yen Ọmemama na kugbe Ohwo rọ kẹ avwanre arhọ , o ji vwo oboresorọ ọ vwọ ma avwanre .
E ji yono nẹ Ọghẹnẹ ru ọrhuẹrẹphiyotọ rẹ izobo rẹ ọtanhirhe rẹ Ọmọ rọyen rere avwanre sa vwọ vrabọ rẹ umwemwu vẹ ughwu .
E de ji yono nẹ Uvie rọyen che phi oba phiyọ ojaẹriọ ejobi , avwanre ji vwo iphiẹrophiyọ ra vwọ dia bẹdẹ bẹdẹ vwọrẹ ufuoma vẹ omavwerhovwẹn vwẹ otọ rẹ usuon rẹ Uvie na . — Jọn 3 : 16 ; Ẹvwọ .
4 : 11 ; 21 : 3 , 4 .
Die yen ofori nẹ avwanre ru siẹrẹ ewene kpokpọ da vwomaphia kpahen uyota rẹ Baibol ọvo ?
Nọke ra ruọke , ẹruọ rẹ avwanre kpahen aroẹmrẹ rẹ Baibol na yẹrẹ ẹkpo rẹ Baibol se wene .
Ewene tiọyen da vwomaphia , ofori nẹ avwanre reyọ ọke vwọ nabọ fuẹrẹn ovuẹ na ji roro kpahọn . ( Iruo 17 : 11 ; 1 Tim .
4 : 15 ) Ọ dia ewene kiriguo ọvo yen ofori nẹ a fuẹrẹ - ẹn , o ji fo nẹ e vwo oniso rẹ ofẹnẹ rẹ ẹruọ kpokpọ na vẹ ọ rẹ awanre na , otoro obo rọ hanvwe te - e .
Ọtiọyena , ke se phi uyota kpokpọ na phiyọ ighẹn rẹ avwanre .
Diesorọ ọ vwọ guọnọ ẹgbaẹdavwọn tiọyen ?
17 , 18 .
Ukẹcha vọ yen ẹwẹn ọfuanfon na sa vwọ kẹ avwanre ?
Jesu tare nẹ ẹwẹn ọfuanfon rẹ Ọghẹnẹ sa nẹrhẹ avwanre karophiyọ erọnvwọn rẹ avwanre yonori jovwo .
( Jọn 14 : 25 , 26 ) Idjerhe vọ yen ọnana sa vwọ chọn avwanre uko kerẹ ihwo ri ghwoghwo iyẹnrẹn esiri na ?
Roro kpahen obo re phia kẹ oniọvo Peter .
Vwẹ 1970 , ọ hẹ ẹgbukpe 19 , ọ je ton ẹga rẹ Bẹtẹl phiyọ obọ vwẹ Britain .
Ọke ro vwo ruẹ aghwoghwo rẹ nuwevwin kpuwevwin ẹdẹ ọvo , ọ da mrẹ ọshare ro te omarẹ ẹgbukpe 50 .
Peter da nọ ọshare na sẹ ọ guọnọ vwo ẹruọ rẹ Baibol na .
Ọshare na da kpahen nẹ ọnana uwevwin rẹ iyono rẹ Ju dia .
Rọ vwọ davwen Peter ni , oyono na da nọ : “ Ọmọshare mẹ , ephẹrẹ vọ yen e vwo si ọbe rẹ Daniẹl ? ”
Peter da kpahen kẹ : “ A vwẹ ephẹrẹ rẹ Aramaic vwo si ẹbẹre ọvo rọyen . ”
Peter da ta : “ O gbe oyono na unu nẹ me riẹn ẹkpahọnphiyọ na , ẹkẹvuọvo ọ tobọ gbe unu te vwe - e !
Mavọ me sa vwọ riẹn ẹkpahọnphiyọ na ?
Mi vwo te uwevwin , mi de ni Uwevwin Orhẹrẹ kugbe Awake !
rẹ emeranvwe evo re wanre , me da mrẹ uyovwinrota ro djere fiotọ nẹ ejajẹ rẹ Aramaic ọyen e vwo si ọbe rẹ Daniẹl . ”
( Dan . 2 : 4 ) Aphro herọ - ọ , ẹwẹn ọfuanfon na sa nẹrhẹ avwanre karophiyọ erọnvwọn rẹ avwanre se wanvrẹ re , ra je nabọ sẹro vwevunrẹ ighẹn rẹ avwanre . — Luk 12 : 11 , 12 ; 21 : 13 - 15 .
Avwanre da vwẹ ẹro ọghanghanre vwo ni aghwanre ro nẹ obọ rẹ Jihova rhe , o che mu avwanre vwo phi uyota sansan phiyọ ighẹn avwanre , te ekpokpọ te e rẹ awanre .
Ẹguọnọ vẹ ọdavwaro avwanre kpahen aghwanre rẹ Jihova vwọ rhuaphiyọ na , kọ cha nẹrhẹ a dia iyono re nabọ tẹn ona .
Diesorọ avwanre vwọ sẹro rẹ efe rẹ avwanre ?
Eshu vẹ akpọ nana davwẹngba ọkeneje ayen vwọ guọghọ ọdavwaro rẹ avwanre vwo kpahen efe sansan ra ta ota kpahen vwẹ uyono nana .
Ena rayen na je sa wian vwẹ oma avwanre .
Urhurusivwe rẹ okpiruo rode , akpeyeren rode , yẹrẹ ekuakua rẹ akpọ na se mu avwanre rọ .
Ọyinkọn Jọn karophiyọ avwanre nẹ akpọ na vẹ ojevwe rọyen wanvrẹ .
( 1 Jọn 2 : 15 - 17 ) Eriyin na , ọfori nẹ a davwẹngba eje vwọ sẹro rẹ ẹguọnọ vẹ ọdavwaro re vwo kpahen efe sansan rẹ Ọghẹnẹ vwọ kẹ avwanre .
Die yen wo muegbe wo vwo ru rere wọ sa vwọ sẹro rẹ efe wẹn ?
Muegbe wo vwo siobọnu kemu kemu rọ sa reyọ ẹdia rẹ ẹguọnọ wo vwo kpahen Uvie rẹ Ọghẹnẹ .
Ghwoghwo ọkieje vẹ oruru , sẹro rẹ ọdavwaro wo vwo kpahen iruo aghwoghwo na .
Hiẹ guọnọ uyota rehẹ Baibol na ọkeneje .
Wo de ruẹ ọnana , kọyen wo koko efe wẹn phiyọ odjuvwu , “ asan rẹ oji se te - e rẹ eghwọghwọ da ria - a .
Kidie asan rẹ efe wẹn epha , etiyin iroro wẹn je dia rhe . ” — Luk 12 : 33 , 34 .
JIHOVA ỌGHẸNẸ guọnọre nẹ Inenikristi vwẹ ẹro ọghanghanre vwo ni ufuoma .
Ọ guọnọre nẹ ufuoma dia ẹbẹre ọvo kiriguo rẹ akpeyeren avwanre .
Avwanre da dia ihwo rẹ ufuoma , kọ sa nẹrhẹ ufuoma dia evunrẹ ukoko na . Ọnana ko se si ihwo re guọnọ ufuoma rhe ukoko na .
Kerẹ udje , ọboepha ọvo ra nabọ riẹn vwẹ Madagascar vwo oniso rẹ oyerinkugbe rọhẹ uvwre rẹ Iseri rẹ Jihova .
Ọ da ta vwẹ ẹwẹn rọyen , ‘ Me da guọnọ kpo ẹga , ọnana yen me cha ra . ’
Ọke vwọ yanran na , o de siobọnu ephaẹbọ rọyen , ọ da ghwọrọ emeranvwe evo vwo ru orọnvwe rọyen nene oborẹ Baibol na tare , ọ da rhe dia odibo rẹ Jihova , Ọghẹnẹ rẹ ufuoma na .
Kerẹ ọshare yena , kukpe kukpe yen ihwo buebun vwọ mrẹ nẹ ukoko na vwo ufuoma rẹ ayen guọnọ .
Ẹkẹvuọvo , Baibol na tarọ phephẹn nẹ “ omẹriọ ” vẹ “ ohẹriẹ ” sa guọghọ ufuoma rọhẹ ukoko na je so okpetu vwẹ evun rọyen .
( Jems 3 : 14 - 16 ) Ọ vwerhoma nẹ Baibol na je kẹ avwanre uchebro kpahen obo ra sa vwọ kẹnoma kẹ ebẹnbẹn tiọyen rere a sa vwọ sẹro rẹ ufuoma na .
A sa vwọ nabọ dje fiotọ , e jẹ a fuẹrẹn ikuegbe evo rẹ oborerhiẹromrẹ dẹn .
“ Kọke kọke yen me vẹ oniọvo ọvo ro nenuvwe ruiruo vwo vwo ẹghwọ .
O vwo ẹdẹ ọvo rẹ avwanre vwọ van kuẹ ohwohwo , ihwo ivẹ da ro ọfisi na ayen da mrẹ avwanre re kunu . ” ​ — CHRIS .
“ Oniọvo aye ọvo rẹ me vẹ ọyen kpo aghwoghwo ọkieje , da dobọ rẹ ọrhuẹrẹphiyotọ na ji kpregede .
Ọ rha je ta ọta kẹ vwẹ - ẹ .
Jẹ me riẹn oboresorọ - ọ . ” ​ — JANET .
“ Avwanre ihwo erha vwọ ta ota vwẹ ifonu ẹdẹ ọvo , ọvo usun rẹ avwanre da tanẹ ovwan todẹ , mi de roro nẹ o fun ifonu rọyen re .
Ke me ta erharhe eta kpahọn kẹ ohwo rivẹ na , jẹ me riẹnre nẹ ohwo rẹsosuọ na je kerhọ - ọ kidie o ji rhi fun ifonu rọye - en . ” ​ — MICHAEL .
“ Vwẹ ukoko avwanre , o vwo ekobaro ivẹ ri rhi vwo ẹghwọ .
Ọvo kọ hanrhe ọ ro chekọ .
Oma vwerhen ihwo efa kpahen unuẹkọ rayen na - a . ” ​ — GARY .
Wo se no nẹ enana ẹghwọ itete .
Ẹkẹvuọvo , ẹdia sansan nana sa so ebẹnbẹn rode kẹ ihwo ro djobọte na , e je sa dia imuoshọ kẹ oyerinkugbe rayen vẹ Jihova .
Oma cha vwerhen owẹ vwọ riẹn nẹ iniọvo eshare vẹ eya nana rhuẹrẹ ẹghwọ rayen phiyọ , ayen eje reyọ iji rẹ Baibol na vwo ruiruo .
Iji vọ vwẹ Baibol na yen wo rorori nẹ ayen vwo ruiruo rọ nabọ wian kẹ ayen ?
“ Wa ghwọ vwẹ idjerhe rẹ . ” ( Jẹn .
45 : 24 ) Ọnana uchebro rẹ Josẹf vwọ kẹ iniọvo rọyen ọke rẹ ayen vwo rhivwin kpo .
Eta yena vọnre vẹ aghwanre mamọ !
Ohwo rọ fobọ muophu ro se sun ophu rọye - en , sa nẹrhẹ ivun miovwo ihwo re riarierẹ .
Chris da rhe mrẹvughe nẹ ebẹnbẹn ro vwori yehẹ omaephuo kugbe ra vwọ sen odjekẹ .
O de rhi yovwunu kẹ oniọvo rọ vẹ ọyen gba kunu ọkeneje na , ọ da je davwẹngba ro vwo sun ophu rọyen kidie ọ guọnọ ru ewene .
Oniọvo na je vwọ mrẹ ẹgbaẹdavwọn rẹ Chris , o de ji ru ewene komobọ .
Asaọkiephana , ayen ga Jihova kuẹgbe sasasa .
“ Ọvwiroro rha hẹ asa - an emu ejobi ko she chọ . ”
( Isẹ 15 : 22 ) Janet de brorhiẹn nẹ ofori nẹ ọ reyọ uyota na vwo te ubiudu .
O de bru oniọvo ochekọ na ra rere ayen ta ota na .
Ọke rẹ ayen vwọ ta ota , Janet da vuẹ oniọvo na nẹ o rhievun vuẹ ọyen kpahen obo ri miovwo ivun na .
Ẹsosuọ ota rayen na fi unuẹkọ , ẹkẹvuọvo ayen da rhe vwẹ unu kpotọ ta ota na .
Oniọvo na da rhe mrẹvughe nẹ ọyen vwo ororochọ kpahen ota rọ tobọ te Janet kakaka - a .
O de rhi yovwunu kẹ , ayen da rhoma rhe wian kugbe vwẹ ẹga rẹ Jihova .
“ Wo de ze izobo wẹn vwẹ enu rẹ agbada , wọ da karohọ nẹ wọ vẹ omoni wẹ vwo ota , yan jẹ izobo wẹn vwo vwẹ enu rẹ agbada na , rere wọ yanran , re wọ vẹ omoni wẹ na rhuẹrẹ kugbe tavwe rere wo ki rhi ze izobo wẹn . ” ( Mat .
5 : 23 , 24 ) Jesu vwẹ uchebro yena vwọphia vwẹ Ota rọ tare vwẹ enu rẹ Ugbenu .
Ọ da Michael mamọ ọke ro vwo roro kpahen eta ebrabra rọ ta kpahen oniọvo na .
O de brorhiẹn nẹ ọyen cha rhuẹrẹ ẹdia na phiyọ .
O de bru oniọvo na ra re yovwunu kẹ .
Die kọyen phiare ?
Michael da ta : “ Oniọvo na de vwo ghovwo uvwe . ”
Ayen da rhoma rhe dia igbeyan .
“ Ohwohwo chirako kẹ ohwohwo , fobọ si ophu nẹ evun rere ohwohwo vwo ghovwo ohwohwo nẹ otọ rẹ evun rhe . ” ( Kọl .
3 : 12 - 14 ) Ọkpako ọvo da vwẹ ukẹcha kẹ ekobaro ivẹ na , ọ vuẹ ayen nẹ ayen roro kpahen enọ nana : ‘ Ofori nẹ avwanre so ọmiaovwẹ kẹ ihwo efa fikirẹ ẹghwọ rẹ avwanre ?
O vwo oboresorọ avwanre vwo jẹ ohwohwo evwoghovwo rere a ga Jihova kugbe vwọrẹ ufuoma ? ’
Ayen reyọ uchebro rẹ ọkpako na vwo ruiruo .
Asaọkiephana , ayen nabọ mrẹ omavwerhovwẹn vwẹ iruo aghwoghwo rayen .
Ohwo de gbe we ku , odjekẹ rọhẹ Kọlose 3 : 12 - 14 na sa chọn wẹ uko .
Ihwo buebun mrẹvughe nẹ omaevwokpotọ sa nẹrhẹ ayen vwo ghovwo oniọvo rayen je kpairoro vrẹ obo re phiare .
Wọ sa reyọ uchebro rọhẹ Matiu 18 : 15 vwo ruiruo siẹrẹ ẹgbaẹdavwọn ẹsosuọ na rha wia - an ?
Iji rẹ Jesu yena shekpahen obo re ru siẹrẹ ohwo de ru umwemwu ọgangan vwọso oniọvo rọyen .
Ẹkẹvuọvo , a je sa reyọ vwo ruiruo siẹrẹ ẹghwọ da vwomaphia .
Bru oniọvo wẹn ra vwọrẹ omaevwokpotọ rere ovwan rhuẹrẹ ota na phiyọ .
Vwọrẹ uyota , Baibol na kẹ avwanre owọẹjẹ evo .
Owọẹjẹ nana sa vwọ wian kẹ avwanre , ofori nẹ e dje “ omamọ rẹ [ “ ẹwẹn , ” NW ] na ” phia ro churobọ si “ ẹguọnọ , aghọghọ , ufuoma , ako echiro , ufuefu , uyoyovwi , esegbuyota , dẹndẹn , oma echiro . ”
( Gal . 5 : 22 , 23 ) Kirobo ra vwẹ evwri ghworo ijini rere ọ vwọ riẹn wian , ọtiọyen iruemu nana toroba oyerinkugbe rẹ ufuoma .
Dede nẹ uruemu sansan rẹ avwanre ohwo vuọvo vwori se toroba uvi oyerinkugbe vwẹ ukoko na , ọ je sa so ebẹnbẹn .
Ọkpako ọvo ro tedje da ta : “ Ọ sa dia bẹnbẹn kẹ ohwo rẹ oma vua ro vwo mu ugbeyan vẹ ohwo rẹ oma vua - a .
Dede nẹ e se ni ofẹnẹ rọhẹ uvwre rayen na kuẹrofia , ọ sa so ebẹnbẹn . ”
Wo rorori nẹ ẹghwọ sa vwomaphia vwẹ uvwre rẹ ihwo rẹ uruemu rayen fẹnẹre ?
E jẹ a fuẹrẹn ikuegbe rẹ iyinkọn ivẹ .
Oka rẹ ohwo vọ yen Pita hepha ?
Wọ sa tanẹ Pita ohwo vẹ uduoyivwin , ro brokpakpa ruẹ kemu kemu .
Kẹ Jọn vwo ?
Wọ sa tanẹ Jọn , ọyen ohwo ro vwo ẹguọnọ , rọ je nabọ jomaotọ ta ota .
Ọyena sa ghene dia uyota kpahen iyinkọn ivẹ nana .
Ọ họhọre nẹ uruemu rayen ghene fẹnẹ .
Dedena , ayen wian kugbe .
( Iruo 8 : 14 ; Gal . 2 : 9 ) Ọtiọyena , iniọvo ri vwo uruemu re fẹnẹre nonẹna je sa wian kugbe .
Ọ sa dianẹ oniọvo ọvo hẹ ukoko wẹn rẹ eta yẹrẹ uruemu rọyen ghwe je we - e .
Wọ vwọ riẹn nẹ Kristi ji ghwu kẹ na , ko fori nẹ wo dje ẹguọnọ kẹ .
( Jọn 13 : 34 , 35 ; Rom 5 : 6 - 8 ) Ukperẹ wo vwo chukokuo , nọ oma wẹn : ‘ Oniọvo mẹ na ghini ruẹ oborẹ Baibol na vwọso ?
Arogba yen o vwo gbe vwe kuẹ na ?
Gbanẹ uruemu avwanre yen de fẹnẹ ? ’
O ji fo nẹ wo roro kpahen onọ nana : ‘ Ọvọ usun rẹ omamọ uruemu ro vwori yen je vwe ? ’
Onọ rọ koba na fo obo re roro kpahen .
Ohwo na da dia ọgbota jẹ wẹwẹ ohwo ofuefu , roro kpahen obo rọ sa vwẹ ota rọyen na vwọ ro ihwo vwẹ aghwoghwo .
Wo se vwo ọrhuẹrẹphiyotọ wẹ vẹ ọyen vwọ wian vwẹ aghwoghwo rere wo yono mie .
Ọ da dianẹ o ruẹse kẹ ihwo mamọ jẹ wẹwẹ ohwo rọ kẹkẹ obọ , ofori nẹ wo vwo oniso rẹ aghọghọ rọ mrẹ fikirẹ ukẹcha rọ vwọ kẹ ihwo re kpakore , e re muọga kugbe i ri ghwe vwo igho - o .
Obo ra ta na ke ọna , ọ da tobọ dianẹ ovwan vwo iruemu re fẹnẹre , wọ vẹ oniọvo wẹn tẹnrovi erhuvwu rọhẹ oma rẹ ovwan rere o si ovwan kẹrẹ ohwohwo .
Ọ dia ọnana cha ghwa nẹrhẹ ovwan dia uvi rẹ igbeya - an , jẹ o che si ovwan kẹrẹ ohwohwo ji toroba ufuoma rẹ ovwan vẹ ukoko na .
Ọ sa dianẹ Eyudia vẹ Sintiki vwo iruemu re fẹnẹre .
Ẹkẹvuọvo , ọyinkọn Pọl vuẹ ayen nẹ ayen “ ku evun gbe vwẹ odẹ rẹ Ọrovwohwo . ” ( Fil .
4 : 2 ) Wo ji che nene uchebro nana je davwẹngba wẹn eje vwọ sẹro ufuoma ?
Kerẹ odi rọ djẹ vwẹ ogba rẹ idodo , orharhe ẹwẹn re vwo kpahen ihwo efa sa tan awọ muotọ vwẹ ẹwẹn avwanre siẹrẹ e rhe ghwie no - o .
Ẹwẹn rẹ utuoma da hẹ evunrẹ ubiudu rẹ ohwo , o se djobọte ufuoma rẹ ukoko na .
Ẹguọnọ re vwo kpahen Jihova vẹ iniọvo na che mu avwanre vwọ davwẹngba eje rere a kẹnoma kẹ ẹghwọ ro se gbowọphiyọ ufuoma rẹ ihwo rẹ Ọghẹnẹ .
Wọ da vwomakpotọ rhuẹrẹ ẹghwọ phiyọ , wọ cha mrẹ erhuvwu gbidiki norhe
A da rhuẹrẹ ẹghwọ phiyọ vẹ ẹwẹn rẹ ufuoma , erere ro che norhe se gbewunu .
Roro kpahen udje rẹ oniọvo ọvo , ọ tare nẹ , “ Mi no nẹ oniọvo aye ọvo vwẹ ẹro rẹ ọmọboba vwo ni vwe .
Ọnana kpokpo uvwe ẹwẹn mamọ .
Ke me kpahen eta kẹ kprekpre , kidie ivun rọyen miovwo uvwe gangan .
Ki mi roro , ‘ O rhe muọghọ kẹ vwẹ na - a , mi ji che muọghọ kẹ - ẹ . ’ ”
Oniọvo nana de rhi brevun kpo iroro .
“ Me da rhe mrẹ ẹdia mi de ji shekpotọ , ọ da vwẹ mamọ .
Me rhe mrẹvughe nẹ ofori nẹ mi wene iroro mẹ .
Me vwọ nẹrhovwo kẹ Jihova nu , me da dẹ orọnvwọn ọvo kẹ oniọvo aye na , ji si imileta nene okẹ na rẹ mi vwo yovwunu kẹ fikirẹ uruemu mẹ .
Avwanre da gbanọ ohwohwo ji brorhiẹn ra vwọ kpairoro vrẹ obo re phiare na .
Avwanre ji rhi vwo ẹghwọ ọfa nẹ ọke yena rhe - e . ”
Ihwo guọnọ ufuoma mamọ .
Ẹkẹvuọvo , ayen de hirharoku obo ri se djobọte ẹdia vẹ ọrho rayen , kẹ ayen rhoma ruẹ obo re sa so ẹghwọ .
Ọtiọyen ọ hepha kẹ ihwo buebun re ga Jihova - a , ẹkẹvuọvo ofori nẹ ufuoma vẹ oyerinkugbe dia uvwre rẹ idibo rẹ Ọghẹnẹ .
Ẹwẹn ọfuanfon na de mu Pọl vwo si : “ Mẹvwẹ . . . nabọ rẹ ovwan rere ovwan yere eyere ro fori kẹ use nana re se ovwan phihọ na vẹ omaevwokpotọ kugbe edẹndẹn , vẹ akoechiro , ohwohwo chirako rẹ ohwohwo vwẹ evun rẹ ẹguọnọ , pharhe ra vwọ yọnre okugbe rẹ [ “ ẹwẹn , ” NW ] na vwẹ ẹguọnọ rẹ ufuoma . ” ( Ẹfe .
4 : 1 - 3 ) “ Ufuoma ” nana pha ghanghanre mamọ .
E jẹ a sẹro rọyen , ji muegbe ra vwọ rhuẹrẹ ebẹnbẹn eje re vwo vwomaphia .
Pọl , ọyen ohwo ro muophu gudugudu .
Tavwen ọ ke dia Onenikristi , ọ “ wẹn ẹnwẹn rẹ ozighẹ heriheri kpahe iyinkọn rẹ Ọrovwohwo na . ”
( Iruo 9 : 1 ) Ọ vwẹ eta nana vwo djisẹ rẹ oka rẹ ẹwẹn ro vwo kpahen idibo rẹ Jesu jovwo : “ Ophu mẹ . . . tua kpahe ayen . ” ​ — Iruo 26 : 11 .
Pọl ru ewene rode ọke ro vwo bromaphiyame nu , ẹkẹvuọvo , orharhe rẹ odẹ na ji nene .
Ọ vwọ tobọ dia Onenikristi nu , “ oshọ rọye ” ji muẹ iniọvo rehẹ Jerusalẹm “ kidie ayen rhe segbuyota nẹ o hirhe phihọ odibo nure - e . ” ​ — Iruo 9 : 26 .
Oniọvo re se Josẹf ro nẹ Saiprọs rhe yen nẹrhẹ iniọvo na wene ẹro rẹ ayen vwo ni Pọl .
A nabọ riẹn oniọvo Josẹf kerẹ ohwo ro vwo omamọ uruemu , ọ da nẹrhẹ iniọvo na mu odẹ kẹ nẹ “ Banabas ” ro mudiaphiyọ “ Ọmọ rẹ obruche . ”
( Iruo 4 : 36 , 37 ) Ekpako na muọghọ kẹ , ọtiọyen o ji bicha Pọl .
Baibol na da ta : “ Banabas da reyọ vwo rhe iyinkọn na o de dje kẹ ayen obo rọ mrẹ Ọrovwohwo vwẹ obi idjerhe . . . kugbe obo rọ gbavwudu ghwoghwo odẹ ri Jesu vwo obi Damaskọs . ”
( Iruo 9 : 26 - 28 ) Ukoko rọhẹ Jerusalẹm na vwo nyo eta rẹ Banabas , ayen de rhiabọreyọ Pọl .
Ọmọke vwọ wan nu , Pọl vẹ Banabas da rhe ton iruo rẹ imishọnare phiyọ . ​ — Iruo 13 : 2 , 3 .
O muẹro nẹ Banabas jokaphiyọ oruru ọgangan vẹ uduoyivwin rẹ Pọl vwori .
Vwẹ idjerhe vuọvo na , Pọl ji vwo ọdavwaro kpahen erorokẹ vẹ uruemu esiri rẹ Banabas .
Baibol na tare nẹ o vwo ọke ọvo rẹ “ aphro rode ” vwo she vwẹ uvwre rayen .
Diesorọ ?
Baibol na tare nẹ ayen phraphro fikirẹ uruemu rayen re fẹnẹre - e .
Ukperẹ ọtiọyen , ẹghwọ nana vwomaphia kidie ayen vwẹ ẹro sansan vwo nẹ iwan rẹ oniọvo Jọn Mak vwori rọ vwọ ga kerẹ imishọnare . ​ — Iruo 15 : 36 - 40 .
Dede nẹ uruemu rẹ Pọl vẹ Banabas fẹnẹre , ayen nabọ ga kugbe sasasa bẹsiẹ a ke mrẹ ẹghwọ yena .
Baibol na je vuẹ avwanre nẹ Pọl vẹ Mak rhoma rhe wian kugbe vwẹ iruo rẹ imishọnare na . ( Kọl .
4 : 10 ) Vwọrẹ uyota , ofori nẹ iruemu avwanre re fẹnẹre so ẹghwọ - ọ .
Ọ so ẹghwọ ọke awanre - e , o ji fo nẹ ọ dia ọtiọyen nonẹna - a .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Orua rẹ ihwo rẹ Greek re dia kẹrẹ Athens suine rẹ ukoko na vwẹ emechidiotọ rẹ akpọẹriọ
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ 2016
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
DEVID yen ta eta yena ọke ro vwo jirẹ aye ọvo rọ mrẹre .
Odẹ rọyen Abigail .
Die yen mu Devid vwo jiro , erere vọ yen avwanre sa mrẹ nẹ udje rẹ aye na rhe ?
Ọke rẹ Devid vwọ djẹ kẹ Ovie Sọl yen ọ vwọ mrẹ aye nana .
Abigail , ọyen aye rẹ Nabal rọ dia ọdafe ro vwo ichuru buebun . Nabal dia ubrakpọ rẹ igbenu hepha vwẹ Juda .
Devid vẹ ihwo rọyen “ họhọ igbẹhẹ ” kẹ isuigodẹ rẹ Nabal vẹ ichuru rọyen .
Ọke vwọ yanran na , Devid de ji ihwo rọyen evo bru Nabal ra , rere ọ vwẹ ‘ kemu kemu rẹ obọ rọyen teri ejobi ’ vwọ kẹ ayen . ( 1 Sam .
25 : 8 , 15 , 16 ) A cha sa tanẹ oyare yena chọre - e kidie Devid vẹ ihwo rọyen nabọ vwẹ ukẹcha kẹ Nabal .
Ẹkẹvuọvo , Nabal ru nene odẹ rọyen ro mudiaphiyọ “ Ughẹghẹ ” yẹrẹ “ Ẹkpa . ”
Ọ da van ku eshare na ukperẹ o vwo ru oborẹ ayen nọ mie .
Ophu de rhi mu Devid , o de muegbe ro vwo gboja kẹ Nabal vẹ evwruwevwin rọyen fikirẹ aroeyivwon rọyen vẹ uruemu rẹ ẹkpa ro djephia . ​ — 1 Sam .
25 : 2 - 13 , 21 , 22 .
Kiridie nẹ ọ riẹn emu rẹ imuoshọ ro se nẹ obo re phiare na rhe , Abigail de fiudugberi ru obo ri fori .
Ọ da rẹ Devid nẹ ọ kpairoro vrẹ obo rọ guọnọ ruẹ na , fikirẹ oyerinkugbe rọyen vẹ Jihova .
O ji mu emu rhe Devid rọ dia ohwo rọ cha reyọ ẹdia rẹ Sọl .
Devid da tanẹ Jihova yen ji aye nana rhe , rhe da ọyen ji , ro vwo jẹ abe rẹ ọbara ẹriọ .
Devid da vuẹ Abigail nẹ , “ Ebruba kẹ ọhọ wẹn , ebruba kẹ wẹn , rọ da vwẹ obọ ji mi vwo jẹ abe rẹ ọbara ẹriọ nonẹ . ” ​ — 1 Sam .
25 : 18 , 19 , 23 - 35 .
O muẹro nẹ o vwo ohwo vuọvo usun rẹ avwanre na rọ guọnọ dia kerẹ Nabal rọ riẹn ẹse - e .
Vwọba , avwanre da mrẹ okpetu rọ cha , ofori nẹ a davwẹngba vwọ kẹnoma kẹ .
Aphro herọ - ọ , avwanre eje rhọnvwephiyọ ota rẹ ọbuine na ta kẹ Ọghẹnẹ nẹ , “ Yono uvwe omamọ rẹ orhiẹbro kugbe erianriẹn . ” ​ — Une 119 : 66 .
Ihwo efa se vwo oniso rẹ aghwanre vẹ ọhọ rẹ avwanre djephia .
Owenẹ ayen tarọ yẹrẹ ayen jẹ ẹta , ayen ji se vwo oka rẹ ẹwẹn ro rhe Devid ọke rọ vwọ tanẹ , “ Ebruba kẹ ọhọ wẹn . ”

“ Jẹn ayen riẹn nẹ wọwẹ ọvo kpoi , rẹ odẹ rọye Ọrovwohwo na , ri Me Kpenu vwẹ enu rẹ akpọ na ejobi . ” ​ — UNE 83 : 18 .
UNE : 46 , 136
Diesorọ etito rẹ usuon rẹ Jihova vwọ dia ota rọ ma ghanre rẹ ihworakpọ hirharoku ?
Mavọ yen ọyọnregan rẹ Job vwo titi usuon rẹ Jihova , kẹ ẹdia vọ yen o de shekpotọ ?
Erhọ yen idjerhe eghanghanre evo re se vwo titi usuon rẹ Jihova ?
1 , 2 . ( a ) Ota ọghanghanre vọ yen ihworakpọ hirharoku ?
( b ) Mavọ yen ọ ghanre te ra vwọ riẹn ọghanrovwẹ rẹ ota nana ?
IGHO yen obo re ma ghanre kẹ ihwo buebun nonẹna .
Oborẹ ayen se vwo koko efe yẹrẹ sẹro rẹ oborẹ ayen vwori yen ayen tẹnrovi .
Efa de rhe no nẹ orua rayen , omakpokpọ rayen , yẹrẹ ophikparobọ rayen yen ma ghanre .
Ẹkẹvuọvo , etito rẹ usuon rẹ Jihova yen obo re ma rho , ro fori nẹ a tẹnrovi .
Jẹ , e rhe nomaso - o , e se no kuẹrofia .
Vwẹ idjerhe vọ ?
Irueru rẹ akpeyeren rẹ kẹdẹ kẹdẹ se mu avwanre rọ , te ẹdia ra da kpairoro vrẹ ọghanrovwẹ rẹ etito usuon rẹ Jihova .
Yẹrẹ e se no kuẹrofia fikirẹ ebẹnbẹn romobọ rẹ avwanre tẹnrovi .
Ẹkẹvuọvo , a da riẹn ọghanrovwẹ rẹ ẹkparọ kpenu rẹ usuon rẹ Jihova , ke se phi ebẹnbẹn rẹ akpeyeren rẹ kẹdẹ kẹdẹ kparobọ .
Ọ je cha nẹrhẹ e sikẹrẹ Jihova .
Die yen Eshu ta kpahen usuon rẹ Ọghẹnẹ ?
Eshu nọ enọ kpahen usuon rẹ Jihova .
O djere nẹ Jihova shenyẹ emama rọyen kidie ọ guọnọ erhuvwu raye - en .
Ọ tare nẹ oma cha vwerhen ihworakpọ , erọnvwọn ji che yovwin kẹ ayen siẹrẹ ayen de sun oma rayen .
( Jẹn . 3 : 1 - 5 ) Ọ tare nẹ evun - ẹfuọn rẹ ihworakpọ nẹ otọ rẹ ubiudu rhe - e , ayen je cha sen usuon rẹ Ọghẹnẹ siẹrẹ ayen de rhiẹromrẹ ebẹnbẹn .
( Job 2 : 4 , 5 ) Fikirẹ ẹvwọsuọ rẹ Eshu , Jihova da vwẹ uphẹn kẹ ihworakpọ nẹ ayen sun oma rayen rere ayen mrẹ oja ro che norhe .
Diesorọ o vwo fo nẹ a rhuẹrẹ ota ro shekpahen usuon rẹ Ọghẹnẹ ?
Jihova riẹnre dẹn nẹ efian yen Eshu guẹn .
Ọtiọyena , kẹ diesorọ o vwo phi ọke nana eje phiyotọ kẹ Idẹbono rere o dje ota rọyen .
Ihworakpọ vẹ emekashe yen sa kpahenphiyọ onọ yena .
( Se Une Rẹ Ejiro 83 : 18 . )
Kidie nẹ Adam vẹ Ivi kugbe ihwo buebun efa sen usuon rẹ Jihova , ihwo evo se roro nẹ oborẹ Eshu tare na sa dia uyota .
O vwo ọke vuọvo rẹ eghrẹn che vwo nẹ ohri rẹ ihwo rẹ ẹgborho , uvwiẹ , yẹrẹ erua - a , jokpanẹ kẹ a kpahenphiyọ onọ yena ro kpokpo ihworakpọ vẹ emekashe ẹwẹn .
Usuon rẹ Jihova de phikparobọ nu , ihwo eje ke cha vwomakpahotọ kẹ bẹdẹ bẹdẹ .
Ufuoma ko che rhivwin rhe akpọ na . ​ — Ẹfe .
1 : 9 , 10 .
Oghwa vọ yen te avwanre vwẹ aphro ro shekpahen usuon rẹ Jihova ?
Usuon rẹ Jihova che phikparobọ , ẹkẹvuọvo ọ rẹ Eshu che she .
Ka cha mrẹvughe nẹ usuon rẹ Mesaya na yen me yovwin . Ihwo re yọnre gan che djephia nẹ ihworakpọ sa ka ẹbẹre rẹ usuon rẹ Jihova .
( Aiz . 45 : 23 , 24 ) Wọ guọnọ dia ọvo usun rẹ ihwo re cha ka ẹbẹre rẹ usuon rẹ Ọghẹnẹ ?
O muẹro nẹ wọ guọnọ dia ọvo usun rayen .
Avwanre ke sa sẹro ọyọnregan avwanre , ofori nẹ a tẹnrovi obo rọ ghanre te re vwo titi usuon rẹ Jihova .
Mavọ yen etito rẹ usuon rẹ Jihova ghanre te ?
Kirobo ra tarọ jovwo , etito rẹ usuon rẹ Jihova , ọyen ota ọghanghanre ro fori nẹ ihworakpọ tẹnrovi .
Ọ ghanre vrẹ omavwerhovwẹn romobọ .
Ko mudiaphiyọ nẹ Jihova rhe vwo ọdavwaro kpahen usivwin avwanre - e ?
Ẹjo .
Diesorọ ?
7 , 8 .
Idjerhe vọ yen ẹkparọ kpenu rẹ usuon rẹ Jihova vwo churobọ si ive rọyen ?
Jihova nabọ vwo ẹguọnọ rẹ ihworakpọ , o ji ni ayen ghanghanre .
Ọ vwẹ ọbara rẹ Ọmọ rọyen vwọ gbẹn idjerhe rẹ usivwin kẹ avwanre .
( Jọn 3 : 16 ; 1 Jọn 4 : 9 ) Jihova rhe se ru ive rọyen gba - a , Idẹbono ko che se ọvwọnrefian ro shenyẹ ihwo ro suẹn ji siẹ emu esiri nẹ kẹ ayen .
Ọyena kọ je cha nẹrhẹ eta rẹ ihwo re vwẹ avwanre vwọ jehwẹ tare dia uyota , rẹ ayen vwọ tanẹ , “ Kẹ iveve rẹ ẹcha rọye na rhọ ?
Kidie rhawẹ ọke rẹ esẹ ride na vwo ghwu rhe na , emu na ejobi je epha kirobo rọ epha nẹ ẹtuọhọ rẹ ema na rhe . ”
( 2 Pita 3 : 3 , 4 ) Ọtiọyena , Jihova cha kpare usuon rọyen kpenu , je vwẹ usivwin kẹ ihworakpọ ri nyẹme !
( Se Aizaya 55 : 10 , 11 . )
Vwọba , usuon rẹ Jihova , ọyen usuon rẹ ẹguọnọ .
Ọtiọyena , e se vwo imuẹro nẹ ọkieje yen o che vwo vwo ẹguọnọ rẹ idibo rọyen , ji ni ayen ghanghanre . ​ — Eyan .
34 : 6 .
Avwanre rhọnvwere nẹ usuon rẹ Jihova ghene ghanre .
Jẹ , ọ dia ọyen o vwo mudiaphiyọ nẹ avwanre vwẹ ẹro okueku vwo ni usivwin avwanre yẹrẹ oborẹ avwanre ghanre te vwẹ ẹro rẹ Jihova - a .
Ẹkẹvuọvo , ọyen odjephia nẹ avwanre vwẹ ẹro abavo vwo nẹ usuon rẹ Jihova kugbe usivwin avwanre .
Ẹro abavo yena yen cha nẹrhẹ a tẹnrovi ota ọghanghanre nana , je ka ẹbẹre rẹ usuon rẹ Jihova .
Die yen Eshu ta kpahen Job ?
( Ni uhoho rẹsosuọ na . )
Ọbe rẹ Job rọ dia ọvo usun rẹ ẹbe re ke si vwẹ Baibol na , nẹrhẹ a riẹn oboresorọ o vwo fo nẹ e vwo ẹro abavo .
Ọbe na ta ota kpahen aphro rẹ Eshu vwọphia nẹ Job cha sen Ọghẹnẹ siẹrẹ o de rhiẹromrẹ ojaẹriọ ọgangan .
Idẹbono da vuẹ Ọghẹnẹ nẹ ọ vwẹ oja re Job .
Ẹkẹvuọvo , Ọghẹnẹ rhọnvwere - e , ọ da vwẹ uphẹn kẹ nẹ ọyen ọvo davwen Job ni , rọ vwọ ta : “ Obo ro vwori ejobi e hẹ ogangan wẹn . ”
( Se Job 1 : 7 - 12 . )
O kriri - i , Eshu de hwe idibo rẹ Job , ichuru rọyen , vẹ emọ ihwe ro vwiẹre .
Eshu ru ọnana vwẹ idjerhe rọ vwọ họhọ nẹ Ọghẹnẹ komobọ yen ruro .
( Job 1 : 13 - 19 ) Eshu da vwẹ orharhe ọga ọvo vwo mu Job .
( Job 2 : 7 ) Oborẹ aye rọyen vẹ igbeyan erha rọyen tare da rhoma toroba ọmiaovwẹ rẹ Job . ​ — Job 2 : 9 ; 3 : 11 ; 16 : 2 .
( a ) Die yen Job ruru vwo dje ọyọnregan rọyen phia ?
( b ) Ẹdia vọ yen o de shekpotọ ?
Kẹ die yen nẹ obuko rọyen rhe ?
Job dje Eshu phiyọ ọvwọnrefian , kidie o chukoku Ọghẹnẹ - ẹ .
( Job 27 : 5 ) Jẹ , ẹsosuọ Job vwẹ ẹro abavo vwo ni ẹdia rọyen na - a .
Ọ tẹnrovi oma rọyen gan nọ , te ẹdia ro vwo roro nẹ ọ dia ohwo kerẹ ọyen yen emu tiọyena rha phia kẹ - ẹ .
( Job 7 : 20 ; 13 : 24 ) Avwanre se roro nẹ ojaẹriọ rọyen na yen djobọte iroro rọyen .
Dedena , Ọghẹnẹ je kpọ iroro rọyen vi .
Die yen ọ vuẹ rẹ ?
11 , 12 .
Die yen Jihova chọn Job uko vwọ mrẹvughe , kẹ die yen Job tare ?
A sa mrẹ eta rẹ Ọghẹnẹ ta kẹ Job vwẹ uyovwin 38 re te 41 rẹ ọbe rẹ Job .
Jẹ , o vwo asan vuọvo rẹ Ọghẹnẹ da vuẹ oboresorọ ọ vwọ rioja - a , kerẹsiẹ a da mrẹ nẹ ọ chochọn rẹ oma rọyen .
Ẹkẹvuọvo , Ọghẹnẹ guọnọre nẹ Job riẹn obo rọ hanvwe te vwẹ obaro rọyen .
Ukuotọ rọyen ọ da chọn Job uko vwọ mrẹvughe nẹ aphro rode ọvo hẹ otọ ro fori nẹ o niso .
( Se Job 38 : 18 - 21 . )
Ọnana da kpọ iroro rẹ Job vi .
A sa tanẹ Jihova djoma kidie nẹ ọ vwẹ ọkpọvi tiọyena kẹ Job rọ rioja rẹ edavwini egangan ?
Ẹjo . Job ji no ọtiọye - en .
Dede nẹ ọ rioja nana eje , Job vwo ọdavwaro kpahen ọkpọvi ra vwọ kẹ na .
Ọ da ta : “ Oma mẹ de tu vwe oma , mi de kurhẹriẹ broma phihọ otọ vẹ iwurhie . ”
Uvi rẹ ọkpọvi rẹ Jihova vwọ kẹ na te re ẹwẹn .
( Job 42 : 1 - 6 ) Elihu je ka kpọ vi jovwo .
( Job 32 : 5 - 10 ) Job vwo rhiabọreyọ ọkpọvi rẹ Ọghẹnẹ vwọ kẹ nu , Jihova da vuẹ igbeyan rẹ Job nẹ , oma vwerhen ọyen nẹ Job nabọ fuevun chirakon rẹ edavwini ri te re oma . ​ — Job 42 : 7 , 8 .
Ukẹcha vọ yen Job mrẹ vwo nẹ ọghwọku rẹ Jihova ọke rẹ ọdavwini na vwọ wan nu ?
Uchebro rẹ Jihova vwọ kẹ Job na fi erere kẹ vwẹ ẹdẹ rẹ akpeyeren rọyen eje .
Vwẹ idjerhe vọ ?
Baibol na tare nẹ “ Ọrovwohwo de bruba ukuko rẹ akpọ ri Job nọ ẹtuọphihọ rọye , ” ẹkẹvuọvo o muẹro nẹ ọ reyọ ọke tavwen erọnvwọn eje ke rhoma rhi kpo obo rọ hepha jovwo .
“ Ọ da rhoma vwiẹ emeshare ighwrẹ kugbe emetẹ erha . ”
( Job 42 : 12 - 14 ) Aphro herọ - ọ , ughwu rẹ emọ rọyen rẹ Eshu hweri na darọ mamọ .
Ọ sa dianẹ o ji vwo ọke evo rọ vwọ karophiyọ oja rọ rere vwẹ obuko .
Ọ da tobọ dianẹ o rhi vwo ẹruọ rẹ asan rẹ edavwini rọyen nurhe , ọ sa dianẹ o ji vwo ọke evo ro vwo roro kpahen oboresorọ Ọghẹnẹ vwọ rhọvwen nẹ ọ rioja te ọtiọyen .
O toro iroro ro rhe re - e , Job karophiyọ ọghwọku rẹ Jihova vwọ kẹ .
Ọyena da nẹrhẹ ọ vwẹ ẹro abavo vwo ni ẹdia na , ẹwẹn rọyen de rhi totọ . ​ — Une 94 : 19 .
A sa tẹnrovi obo re ma ghanre ukperẹ ebẹnbẹn avwanre ?
( Ni ẹkorota 14 )
Die yen e se yono nẹ ikuegbe rẹ Job na rhe ?
Ikuegbe rẹ Job na je sa chọn avwanre uko vwọ vwẹ ẹro abavo vwo ni ẹdia avwanre , ẹwẹn avwanre mi ji totọ .
Kidie Jihova sẹro rẹ ikuegbe nana vwọ “ kẹ eyono rẹ avwanre , rere vwẹ erhiori kugbe uchebro ro nẹ ẹbe ọfuanfon na rhe avwanre se vwo iphiẹrohọ . ”
( Rom 15 : 4 ) Die yen e se yono norhe ?
E jẹ a kẹnoma kẹ uruemu re vwo muẹ ẹwẹn avwanre eje kpahen akpeyeren re kẹdẹ kẹdẹ , te ẹdia rẹ etito rẹ usuon rẹ Jihova , rọ dia obo re ma ghanre na vwọ chọrọ avwanre ẹro .
E jẹ avwanre mrẹvughe nẹ oghwa ro te avwanre vwẹ ota nana , ọyen avwanre vwọ fuevun vwẹ kẹdia kẹdia eje , kirobo rẹ Job ruru .
Erhuvwu vọ yen che norhe siẹrẹ a da fuevun chirakon rẹ edavwini ?
Diesorọ o vwo fo nẹ e roro kpahen ọghanrovwẹ rẹ evun - ẹfuọn avwanre ?
Kidie ọ cha nẹrhẹ a mrẹvughe nẹ erhuvwu se nẹ evun rẹ edavwini avwanre rhe .
Edavwini dia odjephia nẹ ivun avwanre miovwo Jihova - a , ẹkẹvuọvo e kẹ avwanre uphẹn re vwo djephia nẹ avwanre ka ẹbẹre rẹ usuon rẹ Jihova .
( Isẹ 27 : 11 ) Akoechiron avwanre cha nẹrhẹ “ e vwo uruemu ” rọ vwerhen Jihova oma , iphiẹrophiyọ avwanre kọ je dia kokoroko .
( Se Rom 5 : 3 - 5 . )
Ikuegbe rẹ Job nabọ dje “ obo [ rẹ Jihova ] nẹ arodọvwẹ ” rẹ ohwo te .
( Jems 5 : 11 ) Ọtiọyena , ko se mu avwanre ẹro nẹ o che bruba kẹ ihwo eje re ka ẹbẹre rẹ usuon rọyen .
Imuẹro nana che mu avwanre vwo “ vwo erhiori ” je “ ghọghọ vwẹ evun rẹ oja . ” ​ — Kọl .
1 : 11 .
Diesorọ o vwo fo nẹ a karophiyọ ọghanrovwẹ rẹ etito rẹ usuon rẹ Jihova ọkieje ?
Vwọrẹ uyota , ọ ghwa lọhọ re vwo mu ẹwẹn kpahen etito rẹ usuon rẹ Jihova ọkieje - e .
Ebẹnbẹn se mu avwanre rọ ọke evo .
Ebẹnbẹn re pha tutuno sa rhoma rhe dia rhuarho vwẹ ẹro avwanre siẹrẹ e de roro ayen gan nọ .
Ọtiọyena , ko fori nẹ a vwẹ ọkieje vwọ karophiyọ obo rọ ghanre te re vwo titi usuon rẹ Jihova tobọ vwẹ ọke rẹ ebẹnbẹn .
E de muomaphiyọ iruo rẹ ẹga na , ukẹcha vọ yen ọyena sa vwọ kẹ avwanre ?
E de muomaphiyọ iruo rẹ ẹga na ọkieje , ọ cha nẹrhẹ e mu ẹwẹn avwanre kpahen obo re ma ghanre .
Kerẹ udje , oniọvo aye ọvo re se Renee rioja rẹ ọga rẹ obọ gbowọ rọ nẹrhẹ oma miavwọn mamọ , o ji vwo ikansa .
Uvwre rẹ ọke re vwo muo nẹ asan kpo asan na , oniọvo na soseri kẹ ihwo re wian vwẹ họspito , ihwo re sivwẹn , kugbe ihwo re kọn bru ayen cha .
Vwẹ họspito ọvo , ọ ghwọrọ inọke 80 vwo ghwoghwo vwẹ uvwre rẹ idughwrẹn ivẹ gbubro .
Dede nẹ o hirharoku ughwu , ọ je tẹnrovi etito rẹ usuon rẹ Jihova .
Ọyena nẹrhẹ ọ si ẹwẹn nẹ asan evo re miavwọn .
Mavọ yen obo re phia kẹ oniọvo ọvo vwọ nẹrhẹ a mrẹ erere rọ herọ re vwo titi usuon rẹ Jihova ?
O muẹro nẹ avwanre eje guọnọ tẹnrovi etito rẹ usuon rẹ Jihova , o toro ọnyẹ vẹ okeke re hirharokuẹ kẹdẹ kẹdẹ - ẹ .
Jennifer ghwọrọ ẹdẹ erha vwẹ asan rẹ aropleni de wontọ , rọ vwọ hẹrhẹ ọ ro che muo kpo .
Ẹkẹvuọvo , e de ghwoghwo nẹ aropleni herọ ro che mu ayen kpo - o .
Obo re phiare na sa nẹrhẹ ofu dje .
Jẹ , ukperẹ ọtiọyen Jennifer da nẹrhovwo nẹ Ọghẹnẹ chọn ọyen uko vwo ghwoghwo ota kẹ ihwo efa re jehẹ ẹdia yena .
Kẹ die yen phiare ?
O ghwoghwo ota kẹ ihwo buebun , o de phi ẹbe buebun phiyọ ada .
Jennifer da ta : “ Dede nẹ mi hirharoku ẹdia rẹ ofudjevwe , Jihova bruba kẹ vwẹ , ọ je kẹ vwẹ ẹgba me sa vwọ vuẹ ihwo kpahọn . ”
Vwọrẹ uyota , oniọvo nana nabọ tẹnrovi ọhọre rẹ Jihova .
Ẹbẹre vọ yen ihwo rẹ Jihova hepha vwẹ ota ro shekpahen usuon rẹ Ọghẹnẹ ?
Ọdavwaro re vwo kpahen usuon rẹ Jihova , phi ofẹnẹ phiyọ uvwre rẹ ẹga rẹ uyota vẹ ẹga rẹ efian .
Nẹ ọke awanre rhe yen ihwo rẹ Ọghẹnẹ vwọ ka ẹbẹre rẹ usuon rọyen .
Ọtiọyena , e jẹ avwanre ohwo ọvuọvo vwẹ ọkieje vwọ tẹnrovi usuon rọyen .
Ẹro vọ yen Jihova vwo ni ẹgbaẹdavwọn wo vwo titi usuon rọyen ?
Vwo imuẹro nẹ Jihova ni ẹgbaẹdavwọn wọ vwọ ka ẹbẹre rẹ usuon rọyen ghanghanre .
O ji vwo ọdavwaro kpahen ẹga vẹ akoechiron wẹn vwẹ ọke rẹ edavwini .
( Une 18 : 25 ) Uyono rọ vwọ kpahen ọnana che dje oboresorọ o vwo fo nẹ a vwẹ ẹwẹn avwanre eje vwo titi usuon rẹ Jihova , kugbe obo re se vwo ru ọtiọyen .
“ Wọwẹ hẹ ohwo ro fori , Ọrovwavwanre kugbe Ọghẹnẹ , rọ reyọ urinrin kugbe ọghọ kugbe ogangan , kidie wọwẹ re mama emu ejobi , ọhọre wẹn ayen vwọ herọ kọye a vwọ mama ayen . ” ​ — ẸVWỌ .
4 : 11 .
UNE : 112 , 133
Diesorọ Jihova vwo fo Ohwo ro sun akpọ vẹ odjuvwu ?
Diesorọ usuon rẹ Jihova vwọ dia ọ ro me yovwin kparobọ ?
Idjerhe vọ yen avwanre se vwo titi usuon rẹ Jihova asaọkiephana ?
1 , 2 .
Die yen ofori nẹ avwanre mrẹvughe ?
( Ni uhoho rẹsosuọ na . )
KIROBO re djere vwẹ uyono rọ wanre na , Idẹbono tare nẹ Jihova suẹn vwẹ idjerhe ro je fo , ọ je tanẹ oma cha vwerhen ihworakpọ siẹrẹ ayen ọvo de sun oma rayen .
Ota rẹ Eshu na gbare ?
Ọ da tobọ dianẹ ihworakpọ ri suẹn oma rayen se yerin bẹdẹ , usuon rayen na se yovwin vrẹ ọ rẹ Ọghẹnẹ ?
Oma cha vwerhen owẹ ọ da dianẹ wo se sun oma wẹn je dia bẹdẹ bẹdẹ ?
O vwo ohwo vuọvo rọ sa kpahenphiyọ enọ yena kẹ wẹ - ẹ .
Avwanre ohwo vuọvo yen che roro kpahen ayen .
E jẹ avwanre mrẹvughe nẹ usuon rẹ Ọghẹnẹ yen me yovwin kparobọ .
Ọtiọyena , ofori nẹ a vwẹ ẹwẹn avwanre ejobi vwo bicha .
Baibol na vuẹ avwanre oboresorọ e vwo ru ọtiọyen .
E jẹ a fuẹrẹn oborẹ Baibol na ta kpahen uturhi rẹ Jihova vwori ro vwo sun .
Diesorọ Jihova vwọ dia Ohwo ro fori ro sun avwanre ?
Jihova yen fo Ohwo ro sun akpọ vẹ odjuvwu kidie ọyehẹ Ọghẹnẹ ro me vwẹgba kugbe Ọmemama na .
( 1 Ikun 29 : 11 ; Iruo 4 : 24 ) Ẹvwọphia 4 : 11 , djisẹ rẹ ihwo 144,000 ra mrẹ vwẹ emramrẹ , ayen vwọ tanẹ , “ Wọwẹ hẹ ohwo ro fori , Ọrovwavwanre kugbe Ọghẹnẹ , rọ reyọ urinrin kugbe ọghọ kugbe ogangan , kidie wọwẹ re mama emu ejobi , ọhọre wẹn ayen vwọ herọ kọye a vwọ mama ayen . ”
Vwọrẹ uyota , Jihova yen vwo uturhi ro vwo sun ihworakpọ kugbe emekashe ejobi kidie ọyen ma erọnvwọn eje .
Diesorọ re vwo gbevwọso usuon rẹ Ọghẹnẹ vwọ dia ọmuvwiẹ re vwo ruiruo vwẹ idjerhe rọ chọre ?
Eshu ma emu vuọvo - o .
Eriyin na , o vwo uturhi ro vwo su - un .
Ọyen aroeyivwo rẹ ọ vẹ aye gbe ọshare ẹsosuọ na vwo gbevwọso usuon rẹ Jihova . ( Jer .
10 : 23 ) A riẹnre nẹ ayen vwo ọmuvwiẹ , ayen ji se brorhiẹn ayen ọvo vwo sun oma rayen .
Ẹkẹvuọvo , ọyena ko mudiaphiyọ nẹ ayen vwo uturhi yena ?
Ẹjo .
Ọmuvwiẹ chọn avwanre uko vwo bru omamọ orhiẹn kẹdẹ kẹdẹ .
Dedena ọ kẹ ayen ẹgba ayen vwo gbevwọso Ọmemama rayen kugbe Ohwo ro vwo arhọ na - a .
Re vwo gbevwọso Jihova , ọyen ọmuvwiẹ re vwo ruiruo vwẹ idjerhe rọ chọre .
Otọ rẹ usuon rẹ Jihova yen ofori nẹ avwanre dia .
Die yen kẹ avwanre imuẹro nẹ orhiẹn ọsoso yen Ọghẹnẹ brẹ ?
O vwo orọnvwọn ọfa rọ nẹrhẹ a tanẹ Jihova yen fo Ohwo ro sun avwanre .
Ọ vwẹ ogangan rọyen vwo ruiruo vwẹ idjerhe ọsoso .
Jihova da ta : “ Mẹvwẹ Ọrovwohwo ro nẹ ẹguọnọ ro jẹrhẹriẹ rọ guọnọ uyota kugbe ọvwata vwẹ akpọ na ; kidie imu nana ri je vwe . ”
( Jer . 9 : 24 ) Ọ dia irhi rẹ ihworakpọ ri jẹgba siri , ọyen o vwo brorhiẹn esiri rọye - en .
Ọyen ohwo ro brorhiẹn ọsoso , womarẹ ọnana kọyen ọ je vwọ kẹ ihworakpọ irhi ri sun ayen .
“ Ọvwata kugbe ọsoso eyẹ ichiyotọ rẹ ekete [ rọyen ] , ” ọtiọyena , o mu avwanre ẹro nẹ irhi vẹ orhiẹn - ebro rọyen eje , e rẹ ọvwata .
( Une 89 : 14 ; 119 : 128 ) Vwọ fẹnẹ Jihova , Eshu ji se rhi ru akpọ na phiyọ asan rẹ orhiẹn - ebro ọsoso hepha - a , dede nẹ o gun efian nẹ usuon rẹ Jihova shekpotọ vwẹ ẹdia nana .
Ọrhọ yen iroro ọvo rọ nẹrhẹ a tanẹ Jihova yen vwo uturhi ro vwo sun akpọ na ?
Vwọba , Jihova yen fo Ohwo ro sun kidie o vwo erianriẹn vẹ aghwanre rọ sa vwọ vwẹrote akpọ vẹ odjuvwu .
Roro kpahen ẹgba rọ vwọ kẹ Ọmọ rọyen ro vwo sivwin ega rẹ idọktọ se sivwi - in . ( Mat .
4 : 23 , 24 ; Mak 5 : 25 - 29 ) Vwẹ ubiẹro rẹ Jihova , ọnana dia igbevwunu - u .
Kidie ọ riẹn oborẹ ugboma rẹ ohworakpọ hepha , o ji vwo ẹgba rọ vwọ rhuẹrẹ phiyọ siẹrẹ o de shechọ .
Ọtiọyen o ji vwo ẹgba rọ vwọ kpare ihwo ri ghwuru nushi , je dobọ rẹ oghwọrọ ri kpregede re phia ji .
Idjerhe vọ yen aghwanre rẹ Jihova vwo kpenu shesheri vwọ vrẹ ọ rẹ akpọ nana ?
Akpọ rẹ Eshu nana je guọnọ obo rọ sa vwọ rhuẹrẹ ẹghwọ rọhẹ uvwre rẹ ẹkuotọ sansan phiyọ ; Jihova Ọghẹnẹ ọvo yen vwo aghwanre ro vwo phi ufuoma phiyọ otọrakpọ na .
( Aiz . 2 : 3 , 4 ; 54 : 13 ) Re vwo yono kpahen aghwanre vẹ erianriẹn rẹ Jihova na , ọ cha nẹrhẹ e vwo ẹwẹn rẹ ọyinkọn Pọl , rọ tare nẹ , “ E , nighe ekodo vẹ efe kugbe eghwanre vẹ erianriẹn rẹ Ọghẹnẹ !
Mavọ orhiebro rọye gba te ono sa riẹn idjerhe ro neneri . ” ​ — Rom 11 : 33 .
Die yen kẹ avwanre omavwerhovwẹn kpahen oborẹ Jihova suẹn wan ?
Ọ dia Baibol na de tanẹ Jihova vwo uturhi ro vwo su - un .
O dje oboresorọ usuon rọyen vwo kpenu nẹ ọ rẹ ihwo efa .
Ọ vuẹ avwanre nẹ Jihova suẹn vwọrẹ ẹguọnọ .
Vwọrẹ uyota , obo rọ vwẹ ẹgba rọyen vwo ruiruo wan kẹ avwanre omavwerhovwẹn .
Ọyen ohwo “ rọ ria ehrọre vẹ arodọvwẹ , ọ fobọ muophu - u ọ vẹ ẹguọnọ vẹ uyota . ” ( Eyan .
34 : 6 ) Ọghẹnẹ brọghọ phiyọ idibo rọyen oma .
Ọ vwẹrote avwanre vrẹ oborẹ avwanre sa vwẹrote oma avwanre .
Vwọ fẹnẹ eta rẹ Eshu , Jihova siẹ emu esiri vuọvo nẹ vwọ kẹ ihwo re fuevun ga - a .
Ọ tobọ reyọ Ọmọ ọghanghanre rọyen vwọ kpahotọ rere avwanre se vwo vwo iphiẹrophiyọ rẹ arhọ rẹ bẹdẹ ! ​ — Se Une Rẹ Ejiro 84 : 11 ; Rom 8 : 32 .
Mavọ yen avwanre ru riẹn nẹ Ọghẹnẹ vwo ọdavwẹ rẹ avwanre ohwo vuọvo ?
Jihova vwo ọdavwẹ rẹ ihwo rọyen eje kerẹ ẹko .
Ẹkẹvuọvo , o ji vwo ọdavwẹ avwanre ohwo vuọvo .
Kerẹ udje , roro kpahen uvwre rẹ ẹgbukpe ujorin erha rẹ Jihova vwọ vwẹ iguẹdjọ mu nẹ ayen sivwin orere rẹ Izrẹl nẹ abọ rẹ ivwighrẹn rayen .
Vwẹ ọke yena , o ji vwo oniso rẹ Rutu rọ dia ohwo rẹ Izrẹli - i .
O siobọnu erọnvwọn buebun rere ọ sa vwọ ga Ọghẹnẹ rẹ uyota na .
Jihova vwẹ ọshare vẹ ọmọ vwọ kẹ .
Ẹkẹvuọvo , ebruphiyọ rọyen vrẹ ọtiọyen .
Oma cha vwerhen Rutu ọke ra da rhọnvwọn nushi , rọ da cha riẹn nẹ Mesaya na nẹ urhiẹ rẹ ọmọ rọyen rhe .
Aghọghọ rode yen o che vwo ọke rọ da rhe riẹn nẹ a sẹro rẹ ikuegbe rọyen vwẹ Baibol na , je vwẹ odẹ rọyen vwo se ọbe ọvo vwẹ evunrẹ rọyen ! ​ — Rutu 4 : 13 ; Mat .
1 : 5 , 16 .
Diesorọ usuon rẹ Jihova vwo jẹ ọ rẹ oshenyẹ ẹdia ?
Usuon rẹ Jihova dia ọ rẹ oshenyẹ - ẹ .
Ọ nẹrhẹ e vwo ọmuvwiẹ , o ji toroba aghọghọ .
( 2 Kọr . 3 : 17 ) Devid djisẹ rọyen ọtiọna : “ Ọghọ vẹ orhuarho e hẹ obaro [ rẹ Ọghẹnẹ ] , ẹgba vẹ aghọghọ e hẹ asan rọye . ”
( 1 Ikun 16 : 7 , 27 ) Vwẹ idjerhe vuọvo na , ọbuine Etan de si : “ Ebruphihọ kẹ ihwo re riẹn ekperẹ rẹ orẹ na , re yan vwẹ urhukpẹ rẹ opharo wẹn , E Ọrovwohwo , re ghọghọ vwẹ odẹ wẹn vwẹ ẹdẹ na ejobi , re kpare ọvwata wẹn kpenu . ” ​ — Une 89 : 15 , 16 .
Die yen se toroba imuẹro rẹ avwanre vwori nẹ usuon rẹ Jihova yen me yovwin ?
Avwanre de roro kpahen uyoyovwin rẹ Jihova ọkieje , ọyena cha nẹrhẹ e vwo imuẹro rọ nabọ gan nẹ ọyen osun ro me yovwin kparobọ .
Kọ sa nẹrhẹ e vwo oka rẹ ẹwẹn ro rhe ọbuine na rọ vwọ ta : “ Ẹdẹ ọvo vwẹ eguan wẹn o yovwi nọ uriori vwẹ asan ọfa . ”
( Une 84 : 10 ) Ọtiọyen ọ ghene hepha , kiridie kerẹ Ọmemama ro vwo ẹguọnọ rẹ avwanre , Jihova riẹn obo re cha nẹrhẹ oma vwerhen avwanre , kọ je reyọ vwọ kẹ avwanre odedede .
Kemu kemu rọ tare nẹ avwanre ru , ọ riẹnre nẹ o che fi erere kẹ avwanre je nẹrhẹ oma nabọ vwerhen avwanre dede nẹ ọ sa nẹrhẹ avwanre vwẹ erọnvwọn evo vwo ze . ​ — Se Aizaya 48 : 17 .
Die yen mu avwanre vwo titi usuon rẹ Jihova ?
Baibol na tare nẹ Usuon Ẹgbukpe Uriorin rẹ Kristi de re nu , a je cha mrẹ ihwo re cha vwọso usuon rẹ Jihova . ( Ẹvwọ .
20 : 7 , 8 ) Die yen se mu ayen vwo ru ọtiọyen ?
E de siobọnu Idẹbono nu , kọ cha davwen ihwo ni vẹ ojevwe romobọ rere o vwo sun ayen ghwru kirobo ro ruẹ jovwo .
Ọ je cha davwẹngba rọ vwọ riẹriẹ ayen vwo vwo imuẹro nẹ , ayen rhe nyupho rẹ Jihova dede - e , ayen je sa dia bẹdẹ bẹdẹ .
Ọyena cha sa dia uyota - a .
Ẹkẹvuọvo , ọ ghene sa riẹriẹ avwanre vẹ iroro tiọyen ?
Ẹjo , ọ da dianẹ avwanre ghini vwo ẹguọnọ rẹ Jihova fikirẹ iruemu iyoyovwin rọyen , avwanre da je ga kiridie ọyen ohwo ro fori nẹ o sun akpọ vẹ odjuvwu .
Emu ọfa rhe che je avwanre vrẹ a vwọ dia otọ rẹ usuon rẹ Jihova - a .
Mavọ yen ẹroevwokere rẹ Ọghẹnẹ vwo djephia nẹ e titi usuon rọyen ?
Aphro herọ - ọ , usuon rẹ Jihova fo oborẹ avwanre titi vwo nẹ otọ rẹ ubiudu rẹ avwanre eje rhe .
Avwanre mrẹvughe nẹ o vwo uturhi ro vwo sun avwanre eje , usuon rọyen yen me yovwin .
Avwanre da fuevun ga Jihova je sẹro rẹ ọyọnregan rẹ avwanre , ke se titi usuon rọyen .
Die ọfa yen e ji se ru ?
E ji se titi usuon rẹ Jihova siẹrẹ e de ru obo rọ guọnọre .
Avwanre de ru erọnvwọn nene odjekẹ rẹ Jihova , jẹ avwanre djephia nẹ e vwo ẹguọnọ rẹ usuon rọyen , e ji tito . ​ — Se Ẹfesọs 5 : 1 , 2 .
Mavọ yen ekpako vẹ igbuyovwin rẹ orua vwẹrokere Jihova wan ?
Avwanre yono nẹ Baibol na rhe nẹ Jihova suẹn ihwo vwẹ idjerhe rẹ ẹguọnọ .
Ọtiọyena , ko fori nẹ igbuyovwin rẹ orua kugbe ekpako vwẹrokere Jihova vwo sun ihwo rehẹ obotọ rayen vwẹ idjerhe rẹ ẹguọnọ ukperẹ ayen vwọ djoma ku ayen .
Pọl nabọ vwẹrokere Ọghẹnẹ kugbe Ọmọ rọyen .
( 1 Kọr .
11 : 1 ) Ukperẹ Pọl vwọ phọphọ ihwo yẹrẹ djẹ uguegue mu ayen rere ayen ru oborẹ ayen guọnọ ru - u , ọ rẹ ayen .
( Rom 12 : 1 ; Ẹfe .
4 : 1 ; Filim . 8 - 10 ) Eriyin Jihova ji ruẹ .
Ọtiọyen ofori nẹ kohwo kohwo ro vwo ẹguọnọ rẹ Jihova ji titi usuon rọyen ji ru .
Mavọ yen ọghọ re muẹ kẹ ihwo re vwo mu djephia nẹ avwanre vwo ẹguọnọ rẹ usuon rẹ Jihova ?
Iruemu vọ yen ofori nẹ avwanre djephia kpahen ogangan rẹ Ọghẹnẹ vwọ kẹ igbuyovwin ?
Siẹrẹ avwanre de bicha ayen vwẹ idjerhe rẹ ọghọ , jẹ avwanre titi usuon rẹ Jihova .
Ọ da tobọ dianẹ avwanre ghwe vwo ẹruọ rẹ orhiẹn rẹ ayen bruru - u yẹrẹ avwanre rhọvwenphiyọ dede - e , o ji fo nẹ avwanre bicha ayen .
Dede nẹ ọnana fẹnẹ obo ra mrẹ vwẹ akpọ na , jẹ ọyen obo ro fori nẹ ohwo ro titi usuon rẹ Jihova ru .
( Ẹfe . 5 : 22 , 23 ; 6 : 1 - 3 ; Hib .
13 : 17 ) Erere herọ siẹrẹ e de ru ọtiọyen , kidie erhuvwu rẹ avwanre yen Ọghẹnẹ guọnọre .
Mavọ yen ihwo ri bicha usuon rẹ Ọghẹnẹ brorhiẹn wan ?
Avwanre ji se djephia nẹ avwanre bicha usuon rẹ Ọghẹnẹ womarẹ orhiẹn rẹ avwanre brẹ .
Jihova ghwa kẹ avwanre irhi kpahen kemu kemu rẹ avwanre che ru - u , ọ de chọn avwanre uko vwọ mrẹ iroro rọyen .
Kerẹ udje , ọ kẹ avwanre ọbe re si oka rẹ osẹnvwe ro fori nẹ a sẹn phiyọ - ọ .
Ukperẹ ọtiọyen , ọ vuẹ avwanre nẹ a sẹn osẹnvwe ro che dje avwanre phia kerẹ uvi rẹ Inenikristi . ( 1 Tim .
2 : 9 , 10 ) Ọ je guọnọ nẹ avwanre dia ekprowọ kẹ ihwo efa womarẹ orhiẹn rẹ avwanre - e .
( 1 Kọr . 10 : 31 - 33 ) Avwanre de brorhiẹn nene iroro rẹ Jihova ukperẹ ojevwe romobọ avwanre , ọyena odjephia nẹ avwanre vwo ẹguọnọ rọyen ji biẹcha usuon rọyen .
Titi usuon rẹ Jihova vwevunrẹ orua wẹn , kugbe ọke wo de brorhiẹn romobọ ( Ni ẹkoreta 16 - 18 )
17 , 18 .
Erhọ yen idjerhe evo rẹ ihwo re rọvwọnre se vwo djephia nẹ ayen titi usuon rẹ Jihova ?
Roro kpahen idjerhe ọvo rẹ Inenikristi re rọvwọnre se vwo nene odjekẹ rẹ Jihova ji bicha usuon rọyen .
Ọ da dianẹ orọnvwe na vọnre vẹ egbabọse , yẹrẹ obo wọ rhẹro rọye - en kọyen wọ mrẹre vwo ?
Gbe roro kpahen oyerinkugbe rẹ Jihova vẹ ihwo rẹ Izrẹl .
Ọ vwẹ oma rọyen vwo dje ọshare rẹ ẹgborho yena . ( Aiz .
54 : 5 ; 62 : 4 ) “ Orọnvwe ” rayen na dia ọ rẹ omavwerhovwẹn kakaka - a .
Dedena , Jihova brokpakpa yanjẹ ayen vwo - o .
Ọke buebun yen o vwo gbe arodọnvwẹ kẹ orere yena , ọ da je fuevun yọnrọn ọphọ rẹ ọ vẹ ayen rere .
( Se Une Rẹ Ejiro 106 : 43 - 45 . )
Ẹguọnọ ro jẹ rhẹriẹ rẹ Jihova na nabọ te avwanre ubiudu .
Ofori nẹ ihwo re rọvwọnre ri vwo ẹguọnọ rẹ Jihova vwẹrokere .
Ayen hworo ona vwo vrẹn nẹ orọnvwe rayen siẹrẹ ebẹnbẹn da vwomaphia - a .
Ayen mrẹvughe nẹ Jihova vwo ku ayen ihwo ivẹ kugbe nure na , ọ guọnọre nẹ ayen “ gbanọ ” yẹrẹ tinka mu ohwohwo .
Ọfanrhiẹn yen orọnvwọn vuọvo rẹ Baibol na rhọvwenre nẹ ọ sa nẹrhẹ ayen fan orọnvwe je rọvwọn ohwo ọfa . ( Mat .
19 : 5 , 6 , 9 ) Siẹrẹ ayen da davwẹngba vwọ rhuẹrẹ ebẹnbẹn rayen phiyọ , jẹ ayen titi usuon rẹ ọvwata rẹ Jihova .
Die yen ofori nẹ avwanre ru siẹrẹ avwanre de ru obo re chọre ?

Fikirẹ jẹgba , avwanre se gbe Jihova kuẹ ọkiọvo .
Ọ riẹnre , kọyensorọ ọ vwọ gbẹn idjerhe evwoghovwo phiyotọ kẹ avwanre womarẹ ọtanhirhe rẹ Kristi .
Eriyin na , erọnvwọn evo da chọ avwanre obọ , e jẹ avwanre rẹ Jihova nẹ o vwo ghovwo avwanre .
( 1 Jọn 2 : 1 , 2 ) Ukperẹ avwanre vwo brorhiẹn ku oma avwanre ọkieje , e jẹ a davwẹngba vwo yono nẹ echobọ rẹ avwanre .
Avwanre de sikẹre Jihova , o che vwo ghovwo avwanre je chọn avwanre uko vwọ kẹnoma kẹ oruchọ tiọyena . ​ — Une 103 : 3 .
Diesorọ o vwo fo nẹ avwanre titi usuon rẹ Jihova asaọkiephana ?
Vwẹ akpọ kpokpọ na , ihwo eje cha dia otọ rẹ usuon rẹ Jihova , ji yono idjerhe rẹ ọvwata rọyen . ( Aiz .
11 : 9 ) Enẹna avwanre riavwerhen rẹ uyono buebun tiọyen .
Vwọba , ọke ra vwọ rhuẹrẹ ota ro shekpahen ohwo ro fori nẹ o sun akpọ vẹ odjuvwu nabọ sikẹre re .
Ọnana yen ọke re vwo djephia nẹ avwanre titi usuon rẹ Jihova womarẹ ọyọnregan , ẹga kugbe ẹgbaẹdavwọn rẹ avwanre vwọ vwẹrokere .
ỌBE rẹ Matiu djisẹ obo re phiare ọtiọna : “ Jesu da ro evun rẹ [ “ uwevwin , ” NW ] rẹ Ọghẹnẹ , ọ da djẹ ihwo buebu re shẹ kugbe e re dẹ vwẹ evun uwevwi rẹ ẹga , o de geri imẹjẹ rẹ otu ri wene igho she , kugbe egbara rẹ otu re shẹ ilekuku ; Ọ da ta kẹ ayen nẹ , e siro nẹ , Uwevwi mẹ e se nẹ uwevwi rẹ ẹrhovwo : ẹkẹvuọvo we vwi ro ru unu rẹ iji . ” ​ — Mat .
21 : 12 , 13 .

Ikuegbe rẹ ihwo rẹ Ju djere nẹ ineki na gborho ihwo re dẹ mie ayen womarẹ erọnvwọn rẹ ayen shẹ ghanghanre .
Kerẹ udje , o vwo ọke ọvo vwẹ ẹgbukpe ujorin ẹsosuọ rẹ ohwo vwọ reyọ igho rẹ owian rẹ ẹdẹ 25 vwọ dẹ inekuku ivẹ .
Inekuku yẹrẹ igue ọyen ivwiogbere vwo ze izobo ; jẹ enẹna igho ra vwọ dẹ tobọ vrẹ oborẹ ẹgba rayen muru .
( Liv . 1 : 14 ; 5 : 7 ; 12 : 6 - 8 ) Fikirẹ ophu ọgangan ro vwo kpahen ẹdia nana , Oyono ọvo re se Simeon ben Gamaliel de si igho ra vwọ dẹ inekuku na kpotọ te ẹdia rẹ , igho ra hwa kẹ ohwo rọ wiowian rẹ inọke erha kọyen a vwọ dẹ inekuku ivẹ .
Vwo nene idjedje nana , ka sa ghene tanẹ Jesu riẹn ru , ro vwo se ineki na “ iji ” fikirẹ urhuru rayen .
Wọ nabọ frẹkotọ se ọbe Uwevwin Orhẹrẹ rẹ emeranvwe evo re wanre na ?
Ọ da dia ọtiọyen , gba davwẹngba sẹ wọ sa kpahenphiyọ enọ nana :
Die yen ofori nẹ iniruo okinriariẹ vẹ ekpako rẹ ukoko ru siẹrẹ ukoko na da kẹ ayen odjekẹ ?
Ofori nẹ ayen fobọ rhiabọreyọ odjekẹ rẹ ukoko na .
Ayen sa nọ oma rayen : ‘ Mi toroba ọyọnregan rẹ iniọvo mẹ ?
Me fobọ rhiabọreyọ odjekẹ rẹ iniọvo re vwo mu ẹdia ? ’ ​ — w16.11 , aruọbe 14 .
Ọke vọ yen Inenikristi rẹ uyota vwọ dia eviẹn vwẹ Babilọn ?
Ọnana phiare ọke rẹ iyinkọn na ghwe vwo ghwu nu .
Ọke yena , ẹko rẹ ilori rẹ ẹga kọ rhe vwomaphia .
Ishọshi na vẹ Usuon na ki titi uyono rẹ efian , ayen da je davwẹngba vwo rhurhu Inenikristi rẹ uyota muotọ .
Ikpe evo tavwen a ke mrẹ ukpe rẹ 1914 , e ra jereyọ na ki broma nẹ Babilọn Rode . ​ — w16.11 , aruẹbe 24 - 26 .
Diesorọ owian rẹ Lefèvre d’Étaples vwo fo obo re niso ?
Vwẹ ikpe re kpahen 1520 , Lefèvre da fan Baibol na kpo ejajẹ rẹ French rere kohwo kohwo se vwo se .
Obo rọ nabọ dje ẹkpo rẹ Baibol sansan fiotọ wan de djobọte ihwo kerẹ Martin Luther , William Tyndale , kugbe John Calvin . ​ — wp16.6 - E , aruẹbe 10 - 12 .
Die yen ofẹnẹ re vwo ‘ nenesi rẹ ẹwẹn na ’ vẹ e vwo ‘ ruiruo rẹ ugboma ’ ?
( Rom 8 : 6 )
Ihwo ri ruiruo rẹ ugboma na eyen ihwo rẹ urhurusivwe rẹ ugboma suẹn fikirẹ jẹgba , ayen ta ota kpahọn ji tito ọkieje .
Ẹkẹvuọvo ihwo ri nenesi rẹ ẹwẹn na vwẹ uphẹn kẹ ẹwẹn ọfuanfon rẹ Ọghẹnẹ nẹ o sun iroro rayen .
Urhurusivwe rẹ ugboma suẹn ohwo kpo ughwu , ẹkẹvuọvo e vwo nenesi rẹ ẹwẹn na kẹ ohwo arhọ vẹ ufuoma . ​ — w16.12 , aruẹbe 15 - 17 .
Idjerhe sansan vọ yen e se vwo si ẹnwan kpotọ ?
Phi erọnvwọn re ma ghanre phiyọ ẹdia rẹsosuọ , ru oborẹ ẹgba wẹn teri , rhuẹrẹ ọke phiyọ vwọ kẹ omaerovwon kẹdẹ kẹdẹ , riavwerhen rẹ emama rẹ Jihova , ru erọnvwọn re kẹ wẹ omavwerhovwẹn , vwobọ vwẹ ehaẹha ọkieje , wọ je nabọ vwerhẹn . ​ — w16.12 , aruẹbe 22 - 23 .
‘ A reyọ Inọk o vwo jẹ ughwu ẹmrẹ . ’
( Hib .
11 : 5 ) Idjerhe vọ ?
Ọ sa dianẹ Jihova ruro rere Inọk vwo ghwu vwẹ idjerhe ro de jẹ ẹriẹn nẹ ọyen ghwẹ . ​ — wp17.1 , aruẹbe 12 - 13 .
Diesorọ omaevwokpotọ vwọ ghanre ?
Omaevwokpotọ churobọ si ra vwọ vwẹ ẹro abavo vwo nẹ oma avwanre , re ji vwo vwo ọmrẹvughe rẹ asan ẹgba avwanre teri .
Ofori nẹ avwanre vwo oniso rẹ oborẹ uruemu avwanre se djobọte ihwo efa wan , o ji fo nẹ e ni oma rẹ avwanre rhuarho gan nọ - ọ . ​ — w17.01 , aruọbe 18 .
Die yen djerephia nẹ Jihova yen sun ẹko rọvwẹrote rọ herọ vwẹ ẹgbukpe ujorin ẹsosuọ kirobo ro suẹn Ẹko Rọvwẹrote rẹ nonẹna ?
Ẹwẹn ọfuanfon na chọn ayen uko vwo vwo ẹruọ rẹ iyono rẹ Baibol na .
Womarẹ ukẹcha rẹ emekashe na , ayen vwẹrote iruo rẹ aghwoghwo re ruẹ vwẹ akpọneje , ayen je vwẹroso odjekẹ rẹ Ota rẹ Ọghẹnẹ .
Ọtiọyen ọ je hepha nonẹna . ​ — w17.02 , aruẹbe 26 - 28 .
Die yen sa nẹrhẹ avwanre vwẹ ẹro ọghanghanre vwo ni okẹ rẹ ọtanhirhe na ?
Erọnvwọn ẹne : Ohwo rọ kẹ okẹ na , oboresorọ a vwọ kẹ okẹ na , obo re vwo ze , kugbe oborẹ okẹ na ru kẹ avwanre .
Ofori nẹ e roro kpahen oborẹ erọnvwọn nana vwo churobọ si okẹ na . ​ — wp17.2 , aruẹbe 4 - 6 .
Onenikristi se wene ẹwẹn rọyen kpahen orhiẹn ro bruru jovwo ?
Ofori nẹ e ru nene orhiẹn re bruru .
Ẹkẹvuọvo , o vwo ọkiọvo ro vwo fo nẹ a rhoma fuẹrẹn orhiẹn re bruru .
Ọghẹnẹ vwọ mrẹ nẹ ihwo rẹ Ninive kurhẹriẹ nẹ imwemwu rayen , o de wene orhiẹn ro bru kpahen ayen .
Ẹdia rẹ akpeyeren ro weneri yẹrẹ evuẹ kpokpọ je sa nẹrhẹ avwanre wene orhiẹn rẹ avwanre . ​ — w17.03 , aruẹbe 16 - 17 .
Diesorọ iguegun vwọ dia obo re brare ?
Ọ sa nẹrhẹ erọnvwọn rhoma miovwinphiyọ vrẹ obo ri jovwo .
Owenẹ iroro avwanre gbare yẹrẹ ọ chọre , iguegun cha sa nẹrhẹ ẹdia na yovwinphiyọ - ọ . ​ — w17.04 , aruọbe 21 .
DON , ọyen Oseri rẹ Jihova vwẹ Canada rọ davwẹngba ro vwo ghwoghwo ota kẹ kohwo kohwo ro vwo uwevwi - in .
O vwo gbikun rẹ ohwo ọvo tiọyen rọ mrẹre , ọ da ta : “ Ọshare ọvo re se Peter ro vwo uwevwin rọ dia - a , ọyen ohwo ro me gboma kparobọ me mrẹ re vwevunrẹ urhuvwun na .
Ọ pha gbegbe mamọ , ọ je djẹ ihwo nẹ oma .
Ọ rhọnvwan nẹ e ru ẹse kọye - en . ”
Ọ vrẹ ẹgbukpe 14 rẹ oniọvo Don vwọ davwẹngba rọ vwọ chọn uko .
Ẹdẹ ọvo , ọshare nana da nọ Don : “ Diesorọ wọ vwọ davwenrhọ mẹ ?
Ihwo ri chekọ eje yan jẹ uvwe vwo re .
Diesorọ wo vwo vwo ọdavwẹ mẹ ? ”
Vwẹ idjerhe rẹ ona , Don de dje ẹkpo rẹ Baibol erha vwọ kẹ ọshare na .
Ẹsosuọ ọ da nọ ọshare na sẹ ọ riẹnre nẹ Ọghẹnẹ vwo odẹ , ọ da vuẹ nẹ o se ọbe rẹ Une Rẹ Ejiro 83 : 18 .
O vwo ru ọyena nu , kọ vuẹ Peter nẹ o se ọbe rẹ Rom 10 : 13 , 14 rọ tare nẹ , “ kohwo kohwo ro se odẹ rẹ Ọrovwohwo kọ rhọ . ”
Ọ da vuẹ nẹ ẹkpo nana yen sorọ o vwo vwo ọdavwẹ rọyen . Don de rhe se Matiu 9 : 36 .
Ọ da je vuẹ ọshare na nẹ o se komobọ . Etiyin tare nẹ , “ Ọke rọ vwọ mrẹ otu buebu na , ẹro da dọn , fikiridie ayen da hra ke ro ẹnwan kerẹ igegede ri vwo osu - un . ”
Ro vwo se nu , ame de sun nẹ ẹro rẹ Peter , ọ da ta : “ Kọyen mẹvwẹ jẹ ọvo usun rẹ igegede nana ? ”
Peter de rhi ru ewene .
Ọ da nabọ họ oma rọyen , wanre ẹtuegba rọyen , ji ku omamọ iwun rẹ Don vwọ kẹ phiyọ .
Peter kọ nabọ vwẹrote oma rọyen ọkeneje .
Peter vwo ẹbe ro si obo ro ruẹ phiyọ kẹdẹ kẹdẹ .
Erọnvwọn ro ke si phiyọ shekpahen oka rẹ akpọ ro yerẹn jovwo , enẹna ikuegbe rẹ omavwerhovwẹn rẹ oborẹ Don chọn rọ uko wan keyen obo ro siẹ kpahan .
Vwẹ ọvo usun rẹ ẹbe ro siri , ọ da ta : “ Me riẹn odẹ rẹ Ọghẹnẹ nonẹ .
Enẹna me da nẹrhovwo , ke me nẹ rhe Jihova .
Oma vwerhen ovwẹ me vwọ riẹn odẹ rẹ Jihova .
Don tare nẹ Jihova sa dia ugbeyan mẹ .
Ọ je tanẹ Jihova muegbe rọ vwọ kerhọ mẹ kọke kọke me da nẹrhovwo rhe o toro ọke yẹrẹ obo me vuẹ rẹ - ẹ . ”
Peter si eta re koba rọyen rhe iniọvo rọyen .
O de si :
“ Oma mẹ ghwa gan nonẹna - a .
Mi no nẹ ọghwo te vwe oma re .
Jẹ ọ da tobọ dianẹ nonẹ yen ẹdẹ rọ koba mẹ vwẹ akpọ na , me riẹnre nẹ me cha rhoma mrẹ ugbeyan mẹ [ Don ] vwẹ Iparadaisi .
Wo de se ọbe nana , gba riẹn nẹ me rha herọ - ọ .
Ẹkẹvuọvo wọ da mrẹ ọshare ọvo vwẹ ughworivwin mẹ wo rorori nẹ ofori nẹ ọ dia etiyi - in , ta ota kẹ , wo ji se ọmọbe rẹ blu nana [ ọyen ọbe re vwo yono Baibol na jovwo re se The Truth That Leads to Eternal Life ra vwọ kẹ ] .
* Ọ tare nẹ me cha rhoma mrẹ ugbeyan mẹ vwevunrẹ Iparadaisi .
Me nabọ vwo imuẹro rẹ ọnana dẹn .
Oniọvo rẹ ovwan ọghanghanre , Peter . ”
E vwo sho nu , Ummi rọ dia oniọvo rẹ Peter da tanẹ , “ Omarẹ ẹgbukpe ivẹ re wanre , me vẹ Peter da ta ota .
Ọyen obọ ẹsosuọ vwẹ ikpe buebun re me vwọ mrẹ nẹ oma vwerhenrọ .
Ọ tobọ hwẹ . ”
Ummi da vuẹ Don nẹ , “ Mi che se ọbe na kiridie orọnvwọn ro se te ubiudu rẹ oniọvo mẹ , jẹ omamọ rẹ orọnvwọn dẹn . ”
Ummi da je tanẹ , ọyen choma ro vwo yono ọbe re se What Does the Bible Really Teach ?
rẹ Iseri rẹ Jihova vwo yono ihwo kpahen Baibol na asaọkiephana .
Ukperẹ avwanre vwo ni oborẹ ihwo hepha , ofori nẹ e dje ẹguọnọ kẹ kohwo kohwo ji vwo odirin rayen .
( 1 Tim . 2 : 3 , 4 ) Avwanre de ruẹ ọyena , ọ sa nẹrhẹ avwanre sikẹre ihwo kerẹ Peter ri vwo ẹwẹn esiri dede nẹ ihwo efa nẹ ayen kuẹrofia .
Avwanre se vwo imuẹro nẹ Ọghẹnẹ ro “ nẹ evun rẹ udu ” rẹ ihwo cha nẹrhẹ uyota na rho vwevunrẹ ubiudu rẹ ihwo ri vwo ẹwẹn esiri . ​ — 1 Sam .
16 : 7 ; Jọn 6 : 44 .
Iseri rẹ Jihova yen teyen ọbe nana phia ẹkẹvuọvo ọbe nana rha herọ - ọ .
3 Ayen Vwẹ Oma Rayen Kpahotọ ​ — Vwẹ Turkey
7 Guọnọ Obọdẹn rẹ Efe
Vwevunrẹ uyono nana , a cha fuẹrẹn oborẹ avwanre sa vwọ reyọ efe rẹ avwanre vwo “ mu ugbeyan ” rẹ Ọghẹnẹ vẹ Jesu .
( Luk 16 : 9 ) A je cha fuẹrẹn obo ra sa vwọ kẹnoma kẹ ẹvwọtua rẹ efe rẹ akpọ nana vẹ obo ra sa vwọ ga Jihova vọnvọn .
12 “ Otu re Viẹ Nene Ayen Viẹ ”
Mavọ yen Onenikristi se vwo chirakon rẹ ọmiaovwẹ rẹ ughwu rẹ ohwo ro vwo ẹguọnọ kpahen ?
Jihova bru avwanre uche womarẹ Jesu Kristi , Isiesi Ọfuanfon na , kugbe ukoko na .
Uyovwinrota nana che dje oborẹ avwanre vẹ ihwo efa ri vwere uvweri sa vwọ mrẹ ọbọngan .
17 Oboresorọ E Vwo “ Jiri Ọrovwohwo Na ! ”
E jiriro abọ buebun kẹ idibo rẹ Jihova vwẹ Une Rẹ Ejiro 147 nẹ ayen jiri Jihova .
Die yen ọbuine na mrẹre ro muro vwo jiri Ọghẹnẹ ?
Uyono nana cha kpahenphiyọ onọ yena , o ji che dje oboresorọ o vwo fo nẹ avwanre jiri Ọghẹnẹ .
22 E Jẹ O “ Ru Iroro Wẹn Ejobi Gba Kẹ Wẹ ”
Ihwo buebun ri vwo oruru , hẹ evun rẹ ẹga ọkieje .
Wọ guọnọ vwomaba ayen ?
Vwevunrẹ uyono nana , wọ cha mrẹ uvi odjekẹ ro nẹ Baibol rhe , rọ cha chọn wẹ uko vwo bru omamọ orhiẹn kpahen obaro na .
27 Phi Obo ri se Miovwo Iroro Wẹn Kparobọ
31 Enọ Rẹ Ihwo Ri Se Ẹbe Avwanre Nọre
Alisa
INENIKRISTI rẹ ẹgbukpe ujorin ẹsosuọ nabọ davwẹngba vwo ghwoghwo “ iyẹnrẹ esiri ” rẹ Uvie na vwọ kẹ ihwo buebun . ( Mat .
24 : 14 ) Evo usun rayen tobọ kpo ẹkuotọ efa re ghwoghwo .
Kerẹ udje , ọyinkọn Pọl kpo ẹkuotọ ra riẹn phiyọ Turkey nonẹna . Ọ nabọ ghwoghwo vwẹ oboyin ọke rọ vwọ ga kerẹ imishọnare .
* Omarẹ ikpe 2,000 vwọ wan nu , vwẹ 2014 , a da rhoma ru aghwoghwo oghẹresan ọfa vwẹ Turkey .
Diesorọ e vwo ruo ?
Amono yen vwobọ vwọ ?
Ighwoghwota rehẹ Turkey te omarẹ 2,800 , ẹkẹvuọvo ihwo re vrẹ oduduru 79 yehẹ evunrẹ ẹkuotọ na .
Ọnana mudiaphiyọ nẹ ihwo re joma te 28,000 yen oghwoghwota ọvo che ghwoghwo kẹ .
Kọyen ihwo buebun je herọ re che ghwoghwo kẹ .
Ọdavwẹ rẹ aghwoghwo oghẹresan nana , ọyen e vwo ghwoghwo ota kẹ ihwo buebun vwẹ ọmọke krẹn .
Iniọvo ri te omarẹ 550 re jẹ Turkish , yen nẹ ẹkuotọ efa rhe , rhe vwomaba iniọvo rehẹ ẹkuotọ rẹ Turkey , vwo ru aghwoghwo rẹ oghẹresan nana .
Iyẹnrẹn vọ yen nuro rhe ?
Aghwoghwo na ro ẹkuotọ na eje .
Ukoko ọvo vwẹ Istanbul siri nẹ , “ Ihwo vwọ mrẹ avwanre , kẹ ayen nọ : ‘ E che ru ọghwẹkoko oghẹresan vwẹ etinẹ ?
Avwanre mrẹ Iseri rẹ Jihova vwẹ asan eje ! ’ ”
Ukoko ọvo rọhẹ orere rẹ Izmir de ji si : “ Ọshare ọvo rọ wian vwẹ igaraji nọ ọkpako ọvo nẹ , ‘ Die yen phia ?
Ovwan hẹrẹ aghwoghwo ovwan phiyọ re ? ’ ”
Ihwo ghene vwo oniso rẹ iruo oghẹresan nana .
Steffen
Iniọvo ri nẹ ẹkuotọ efa rhe , nabọ riavwerhen rẹ iruo na .
Oniọvo Steffen ro nẹ Denmark rhe , da ta : “ Kẹdẹ kẹdẹ yen mi vwo ghwoghwo ota kẹ ihwo ri ji nyo kpahen Jihova dẹvo - o .
Oma nabọ vwerhen ovwẹ nẹ mi se dje odẹ rẹ Ọghẹnẹ kẹ ihwo . ”
Jean - David ro nẹ France rhe , da je ta : “ Avwanre ghwọrọ inọke buebun vwo ghwoghwo ota vwẹ urhuvwun ọvo .
Oma vwerhen ovwẹ dẹn !
Buebun rayen tobọ vughe Iseri rẹ Jihova - a .
Emerha nuro iwevwin na eje yen avwanre de ghwoghwo , dje ividio , ji vwẹ ẹbe kẹ ihwo . ”
Jean - David ( uherevie )
Iniọvo 550 na phi ẹbe ri te omarẹ 60,000 phiyọ ada vwẹ idughwrẹn ivẹ !
Egbada - ẹdjẹ oghẹresan nana nẹrhẹ e se soseri kẹ ihwo buebun .
Oruru rayen rhoma ganphiyọ .
Aghwoghwo nana nẹrhẹ oruru rẹ iniọvo rehẹ ẹkuotọ na ganphiyọ .
Buebun rayen de rhi vwo ẹwẹn rẹ ayen vwọ ga kerẹ ekobaro ọkieje .
Uvwre rẹ ẹgbukpe ọvo re vwo ru ẹgbada - ẹdjẹ ọghẹresan na nu , iniọvo 82 da vwomakpahotọ kerẹ ekobaro vwẹ Turkey .
Şirin
Iniọvo ri nẹ ẹkuotọ efa rhe , tare nẹ iruo na nabọ djobọte aghwoghwo rayen , ọke rẹ ayen vwo rhivwin kpo ẹkuotọ rayen .
Şirin , rọ dia oniọvo aye ro nẹ Germany rhe , de si : “ Iniọvo rehẹ Turkey nabọ ruẹ aghwoghwo rẹ kpregede odedede .
Ọke rẹ Jovwo , omavovwẹ ju vwe se ruẹ aghwoghwo rẹ kpregede - e .
Ẹkẹvuọvo , ẹrhovwo ọgangan , kugbe udje esiri rẹ iniọvo na re me mrẹre ọke re vwo ruẹ egbada - ẹdjẹ na chọn vwẹ uko .
Enẹna , mi tobọ ghwoghwo je vwẹ itrati kẹ ihwo vwẹ idjerhe !
Oma rha vo vwẹ kirobo ri jovwo - o . ”
Johannes
“ Mi yono ona kpokpọ mi se vwo ghwoghwo , ” eriyin Johannes ro nẹ Germany rhe tare .
“ Iniọvo rẹ Turkey ghene guọnọ vwẹ Baibol na vwo yono ihwo buebun .
Ayen reyọ kuphẹn kuphẹn ro rhiephiyọ eje vwo ghwoghwo .
Mi de brorhiẹn nẹ mi ji che ru ọtiọyen ọke mi de rhivwin kpo Germany .
Enẹna , me nabọ ghwoghwo ota kẹ ihwo buebun vrẹ obo ri jovwo . ”
Zeynep
Oniọvo Zeynep ro nẹ France rhe , da je ta : “ Egbada - ẹdjẹ nana chọn vwẹ uko mamọ .
Ọ nẹrhẹ ovwẹ se vwo uduefiogbere vwẹ iruo aghwoghwo na , ki mi ji nabọ vwẹroso Jihova vrẹ obo ri jovwo . ”
Ọ nẹrhẹ ighwoghwota na sikẹrẹ ohwohwo .
Ẹguọnọ vẹ omamọ oyerinkugbe rẹ ighwoghwota ri nẹ ẹkuotọ sansan rhe na , djobọte iniọvo na mamọ .
Jean - David , re djunute vwẹ obenu , da ta : “ Iniọvo na nabọ vwọ uruemu re vwo dede erhorha .
Ayen dede avwanre kerẹ igbeyan kugbe ihwo rẹ orua .
Ayen de ji phi avwanre phiyọ uwevwin .
Me riẹnre jovwo nẹ avwanre vwo iniọvo vwẹ akpọeje , mi sere vwẹ ẹbe rẹ ukoko na abọ buebun re , jẹ ọnana yen obọ ẹsosuọ mi tu vwọ rhiẹromrẹ .
Ọ kẹ vwẹ omavwerhovwẹn dẹn , nẹ mẹvwẹ ọvo usun rẹ idibo rẹ Jihova .
Me kpevwẹ Jihova fikirẹ uphẹn rode nana . ”
Claire ( uherevie )
“ Owenẹ ọ dia Denmark , France , Germany , yẹrẹ Turkey yen avwanre nurhe , avwanre eje orua ọvo .
Kọ ghwa họhọ nẹ Ọghẹnẹ phoro ughwru rọ hẹriẹ ẹkuotọ na eje no , ” eriyin oniọvo Claire ro nẹ France rhe tare .
Stéphanie ( uherevie )
Stéphanie ro nẹ France rhe , da je ta : “ Egbada - ẹdjẹ oghẹresan na nẹrhẹ avwanre mrẹvughe nẹ ẹguọnọ rẹ avwanre vwo kpahen Jihova yen ku avwanre kugbe , ọ dia ephẹrẹ yẹrẹ ẹkuruemu rẹ avwanre - e . ”
Buebun rẹ iniọvo ri nẹ ẹkuotọ efa rhe na , de jiroro nẹ ayen cha kwa kpo Turkey , kidie ihwo buebun ji chekọ re che ghwoghwo kẹ .
Evo rayen kpo oboyin re .
Iniọvo nana fo ejiro dẹn .
Kerẹ udje , o vwo ẹko rẹ iniọvo 25 re ga vwẹ ẹbẹre ọvo rẹ ẹkuotọ na .
Vwẹ ikpe buebun rhire na , ọkpako ọvuọvo yen ayen vwori .
Gbe roro kpahen oborẹ oma vwerhen ayen te , ọke rẹ iniọvo esan vwo nẹ obo Germany vẹ Netherlands kpo oboyin ra vwẹ ukẹcha kẹ ayen , vwẹ ukpe rẹ 2015 !
Die yen iniọvo re ga vwẹ asan ra da ma guọnọ ukẹcha vwẹ Turkey ta kpahen oborẹ ayen yeren akpọ wan oboyin ?
Dede nẹ egbabọse evo herọ , jẹ erere vọnrọ gbidiki .
Ni oborẹ evo usun rayen tare :
Federico
Federico rọ dia oniọvo ọshare rọ rọvwọnre rọ vrẹ ẹgbukpe 40 re , ro nẹ Spain kpo oboyin ra ga , da ta : “ Kidie nẹ avwanre yeren akpọ ọlọlọhọ , ke me sa nabọ tẹnroviẹ ekuakua re ma ghanre . ”
Kẹ , o ghini se jiri uphẹn rẹ ẹga nana kẹ ihwo efa ?
Ọ da kpahen : “ E , dẹn !
Wo de kpo ẹkuotọ ọfa vẹ iroro wọ vwọ chọn ihwo uko vwọ riẹn Ọghẹnẹ , jẹ wo phi oma wẹn phiyọ obọ rẹ Jihova .
Kẹ wọ cha mrẹ ẹroevwote rọyen vrẹ obo ri jovwo . ”
Rudy
Rudy rọ dia oniọvo ọshare rọ rọvwọnre ro siẹkẹrẹ ẹgbukpe 60 re , ro nẹ Netherlands kpo oboyin ra ga , da ta : “ Ra vwọ ga vwẹ asan ra da ma guọnọ ukẹcha , kẹ avwanre omavwerhovwẹn mamọ , kidie avwanre nabọ ghwoghwo ota kẹ ihwo buebun ri ji nyo Ota rẹ Ọghẹnẹ dẹvo - o . ”
Sascha
Sascha , ọyen ọgbuyovwin orua vwẹ Germany rọ vrẹ ẹgbukpe 40 re .
O vwo gbikun rẹ obo ro rhiẹromrẹ , ọ da ta : “ Kọke kọke mi de kpo aghwoghwo , me mrẹ ihwo ri ji nyo Ota rẹ Ọghẹnẹ dẹvo - o .
Oma nabọ vwerhen ovwẹ , ọke mi de yono ayen kpahen Jihova . ”
Atsuko
Atsuko , ọyen oniọvo aye rọ vrẹ ẹgbukpe 30 re , ro nẹ Japan kpo oboyin ra ga , da ta : “ Ọke rẹ jovwo , me nẹrhovwo nẹ Amagidọn rhe kpata kpata .
Ẹkẹvuọvo , me vwọ rhe Turkey re na , ke me kpẹvwẹ Jihova fikirẹ edirin ro vwori te ọke nana .
Me vwọ mrẹ oborẹ Jihova ruẹ erọnvwọn wan na , ki mi siẹkẹrẹ vrẹ obo ri jovwo . ”
Alisa , rọ dia oniọvo aye rọ vrẹ ẹgbukpe 30 re , nẹ Russia kpo oboyin ra ga . Ọ da ta : “ Ẹga me vwọ kẹ Jihova vwẹ asan ra da ma guọnọ ukẹcha na , chọn vwẹ uko vwọ mrẹ iruo esiri rọyen eje . ”
( Une 34 : 8 ) Ọ da je ta : “ Ọ ghwa dia Ọsẹ ọvo yen Jihova hepha kẹ vwẹ - ẹ , jẹ Ugbeyan rọ kẹrẹ ovwẹ .
Ọ choma rọ vwọ chọn vwẹ uko vwẹ kẹdia kẹdia mi hepha .
Me ghene mrẹ uvi rẹ omavwerhovwẹn vẹ ebruphiyọ buebun vwẹ akpeyeren mẹ ! ”
Egbada - ẹdjẹ oghẹresan re ruru vwẹ Turkey na , nẹrhẹ e se ghwoghwo iyẹnrẹn esiri na kẹ ihwo buebun .
Dedena , ihwo buebun je herọ re ji ghwoghwo ota kẹ - ẹ .
Kọke kọke yen iniọvo ri kpo asan ra da ma guọnọ ukẹcha vwẹ Turkey , vwọ mrẹ ihwo ri ji nyo kpahen Jihova dẹvo - o .
Wọ guọnọ ga vwẹ asan tiọyen ?
Ọ da dia ọtiọyen , e durhie uwe nẹ wọ “ kpare ẹro kpenu , re wo ni obo rẹ idju na ejobi ghwo te orhọ nure . ”
( Jọn 4 : 35 ) Wo de vwo ẹwẹn wọ vwọ ga vwẹ asan rẹ idju na ejobi “ de ghwo te orhọ , ” gba ton egbemuo na phiyọ asaọkiephana .
Nabọ vwobọ vwẹ iruo aghwoghwo na vọnvọn , “ re te oba rẹ akpọ na . ”
Wo de ru ọtiọyen , kẹ wọ cha mrẹ ebruphiyọ gbidiki ! ​ — Iruo 1 : 8 .
Ni ibroshọ na , “ See the Good Land , ” aruẹbe 32 - 33 .
“ We mu ugbeyan rẹ ẹro hrehre rẹ efe rẹ okpakpa na . ” ​ — LUK 16 : 9 .
UNE : 32 , 154
Mavọ yen a sa vwọ vwẹ ekuakua rẹ avwanre vwori , vwo ru oyerinkugbe avwanre vẹ Jihova gan ?
Mavọ yen a sa vwọ kẹnoma kẹ , ra vwọ dia ọviẹn vwọ kẹ efe rẹ akpọ na ?
Die nẹrhẹ wo brorhiẹn wọ vwọ guọnọ efe ro nẹ obọ rẹ Ọghẹnẹ rhe ?
1 , 2 .
Diesorọ ivwiogbere cha sa kanre akpọ nana - a ?
UWENRE pha gangan nonẹna .
Ighene buebun vwo iruo - o .
Efa phi arhọ rayen phiyọ ẹdia rẹ imuoshọ , rẹ ayen vwo kpo ẹkuotọ rọ vọnre vẹ igho .
Ẹkẹvuọvo , uwenre je gan kẹ ihwo vwẹ ẹkuotọ tiọyena .
Vwọba , ofẹnẹ rọhẹ uvwre rẹ ivwiogbere vẹ edafe rhoma hẹrephiyọ .
O ji kri nọ - ọ na , iyẹnrẹn djerephia nẹ , e rhe nomaso - o , ẹkẹn ọvo rẹ ujorin rẹ ihwo ri feri vwẹ akpọ na , che fe vrẹ ihworakpọ eje kẹrẹkpẹ .
A cha sa riẹn sẹ ukeri yena ghene gba - a , ẹkẹvuọvo , a rhọnvwere nẹ iduduru rẹ ihwo buebun yen rioja rẹ uwenre ọgangan , jẹ efa vwo igho ro che te ayen vẹ ivwrọmọ re , tobọ re te ẹdẹ ughwu .
Jesu mrẹ ọnana vughe , kọyensorọ ọ vwọ ta : “ Ovwan vẹ igbere na re gba herọ vwẹ ọke ejobi . ”
( Mak 14 : 7 ) Die nẹrhẹ uwenre gan kẹ ihwo evo , jẹ efa feri ?
Jesu nabọ riẹn nẹ ekuakua cha sa lọhọ kẹ ihwo vwẹ akpọ nana - a , bẹsiẹ rẹ Uvie rẹ Ọghẹnẹ vwọ rhe .
Usuon rẹ akpọ nana , ẹga rẹ efian , kugbe ikoko ride rẹ eki ẹchuọ re seri vwẹ Ẹvwọphia 18 : 3 nẹ , “ ineki rẹ akpọ na , ” yen kuomakugbe vwọ dia ẹbẹre ọvo rẹ akpọ rẹ Eshu na .
Vwọ fẹnẹ ihwo rẹ Ọghẹnẹ ri sioma rayen riẹriẹriẹ nẹ isuesun vẹ ẹga rẹ efian , ihwo buebun ji rhi sioma nẹ ikoko ri titi ẹvwọtua rẹ efe vwẹ akpọ rẹ Eshu nana - a .
Enọ vọ yen a cha fuẹrẹn ?
Kerẹ Inenikristi , ofori nẹ avwanre vwẹ enọ nana vwọ fuẹrẹn ẹro rẹ avwanre vwo ni efe rẹ akpọ na : ‘ Mavọ me sa vwọ vwẹ obo mi vwori , vwo dje evun - ẹfuọn mẹ phia kẹ Ọghẹnẹ ?
Mavọ mi se vwo siobọ rẹ ẹvwọtua rẹ efe kpotọ ?
Ikuegbe vọ yen djerephia nẹ idibo rẹ Ọghẹnẹ vwẹrosuọ karekare vwẹ ọke ọgangan nana ? ’
4 , 5 . ( a ) Ẹdia vọ yen odibo rọhẹ itẹ rẹ Jesu na mrẹ oma rọyen phiyọ ?
( b ) Uchebro vọ yen Jesu vwọ kẹ idibo rọyen ?
Se Luk 16 : 1 - 9 .
Ofori nẹ e roro kpahen Itẹ rẹ odibo umwemwu rẹ Jesu kperi .
Odibo na re seri nẹ ọghwọrokọn , reyọ “ aghwanre ” vwo ruiruo , ro vwo “ mu ugbeyan ” rẹ ihwo re sa vwẹ ukẹcha kẹ ọke ra da djẹ nẹ iruo .
* Ọ dia Jesu vuẹ idibo rọyen nẹ ayen gbe phi iwayo vwọ wanvrẹ eyeren nana - a , kidie ọ tare nẹ “ emọ rẹ akpọ nana ” yen vwo uruemu tiọyen .
Ukperẹ ọyena , Jesu vwẹ itẹ na vwo dje ẹkpo ọvo phia .
Jesu riẹnre nẹ kerẹ odibo yena , idibo rọyen cha davwẹngba mamọ vwọ guọnọ oborẹ ayen vwọ ghẹrẹ oma rayen , vwẹ akpọ nana rẹ ihwo evo da mrẹ ria , jẹ efa rioja .
Kọyensorọ ọ vwọ vuẹ ayen nẹ , ayen “ mu ugbeyan rẹ ẹro hrehre rẹ efe rẹ okpakpa na , rere o de ku we rhire , [ Jihova vẹ Jesu ke ] mrasan reyọ owẹ kpo ighẹn ri bẹdẹ . ”
Die yen uchebro rẹ Jesu na yono avwanre ?
Mavọ yen avwanre ru riẹn nẹ efe rẹ akpọ nana dia ẹbẹre ọvo rẹ ọhọre rẹ Ọghẹnẹ - ẹ ?
Jesu se efe rẹ akpọ na efe rẹ “ okpakpa , ” jẹ o ghwe dje oboresorọ o vwo se ọtiọye - en , ẹkẹvuọvo Baibol na djere phephẹn nẹ ẹvwọtua rẹ efe dia ẹbẹre ọvo rẹ ọhọre rẹ Ọghẹnẹ - ẹ .
Adam vẹ Ivi vwọ hẹ ogba rẹ Idẹn , Jihova kẹ ayen oborẹ ayen guọnọre eje .
( Jẹn . 2 : 15 , 16 ) Ọke re vwo ku ẹwẹn ọfuanfon ku idibo na vwẹ ẹgbukpe ujorin ẹsosuọ , ohwo vuọvo rọ tare nẹ “ obo rẹ ọye vwori na kẹ ọ rọye ọvo herọ - ọ , ẹkẹvuọvo ayen de vwo kemu kemu kugbe . ”
( Iruo 4 : 32 ) Aizaya mraro kpahen ọke rẹ ihwo eje cha vwọ riavwerhen rẹ ekuakua rẹ Ọghẹnẹ ma phiyọ akpọ na .
( Aiz . 25 : 6 - 9 ; 65 : 21 , 22 ) Jẹ enẹna , ofori nẹ idibo rẹ Jesu vwẹ “ aghwanre ” vwo yerin , rere ayen sa vwẹ “ efe ” rẹ akpọ na vwo ru ọhọre rẹ Ọghẹnẹ .
Uchebro vọ yehẹ evunrẹ Luk 16 : 10 - 13 ?
Se Luk 16 : 10 - 13 .
Odibo rọhẹ evunrẹ itẹ rẹ Jesu na , mu ugbeyan fikirẹ ojevwe romobọ .
Ẹkẹvuọvo , Jesu vwẹ uchebro kẹ idibo rọyen nẹ ayen vwẹ ugbeyan vwo mu ọyen vẹ Jihova .
Awọreta ri nene itẹ rẹ Jesu na , churu “ efe rẹ okpakpa ” rẹ akpọ na , si evun - ẹfuọn .
Jesu guọnọ vuẹ avwanre nẹ , a sa “ dia ọvwata ” dede nẹ e feri yẹrẹ sun igho re vwori .
Vwẹ idjerhe vọ ?
8 , 9 .
Djudje rẹ oborẹ iniọvo evo reyọ oborẹ ayen vwori vwo ruiruo vwọrẹ evun - ẹfuọn .
Idjerhe ọvo kiriguo rẹ avwanre sa vwọ fuevun kpahen ekuakua re vwori , ọyen e vwo ruẹ itetoro vwọ kẹ ẹyan - obaro rẹ iruo aghwoghwo na , rẹ Jesu tare nẹ e che ru vwẹ akpọneje . ( Mat .
24 : 14 ) Ọmọtẹ ọvo vwẹ ẹkuotọ rẹ India ro vwo emekpeti rọ vwọ sẹro rẹ igho , kpairoro vrẹ itọi rọ guọnọ dẹ , o de phi igho na phiyọ emekpeti na .
Ekpeti na vwọ vọn , o de toro igho na eje vwọ kẹ ẹyan - obaro rẹ iruo aghwoghwo na .
Vwẹ India , oniọvo ọshare ọvo ro vwo aghwa rẹ ikokodia , siobọ nẹ ikokodia buebun vwọ kẹ ọfisi ra da fan eta vwo kpo ephẹrẹ rẹ Malayalam ; rọ vwọ dianẹ iniọvo na guọnọ ikokodia , ko niro nẹ ọyena idjerhe ọvo ro se vwo ru itetoro rọyen bunphiyọ .
Ọyena omamọ rẹ aghwanre .
Ọtiọyen iniọvo rehẹ Greece ji muẹ evwri rẹ oliv , shiz , kugbe erọnvwọn efa vwo rhe orua rẹ Bẹtẹl rọhẹ ẹkuotọ rayen .
Oniọvo ọshare ọvo vwẹ Sri Lanka ro kpo ẹkuotọ ọfa ra dia , vwẹ uwevwin rọyen kpahotọ nẹ e se vwo ru uyono yẹrẹ osikoko ; iniọvo rehẹ ẹga ọkieje je sa dia etiyin .
Ọnana ghwa itetoro rọyen vwọ kẹ iruo rẹ akpọeje na , kugbe obọdẹn rẹ ukẹcha vwọ kẹ ighwoghwota re dia ivwiogbere .
Vwẹ ẹkuotọ ra da dobọ rẹ iruo avwanre ji , iniọvo sansan vwẹ iwevwin rayen vwo ru Eguan Ruvie ; ọtiọyena , ekobaro vẹ iniọvo efa ri ghwe fe - e , ki se ruẹ uyono vwẹ etiyin ọphẹ .
Ebruphiyọ vọ yen se te ohwo obọ siẹrẹ e de ruẹse ?
Idje yena nẹrhẹ a riẹn oborẹ ihwo rẹ Ọghẹnẹ vwọ “ dia ọvwata vwẹ emu otete , ” womarẹ oborẹ ayen vwẹ efe rayen vwo ru , dede nẹ a cha sa vwẹ efe rayen na vwo dje ọ ro nẹ obọ rẹ Ọghẹnẹ rhe - e .
( Luk 16 : 10 ) Ẹro vọ yen igbeyan rẹ Jihova nana vwo ni oborẹ ayen vwo ze na ?
Ayen mrẹvughe nẹ ra vwọ kokẹ , ọyen idjerhe ọvo re se vwo vwo obọdẹn rẹ efe , yẹrẹ “ omamọ rẹ efe . ”
( Luk 16 : 11 ) Oniọvo aye ọvo ro toro vwọ kẹ iruo rẹ Uvie na ọkeneje vwo djisẹ rẹ ebruphiyọ ọvo ro te re obọ , ọ da ta : “ Fikirẹ itetoro mi ruẹ kọke kọke na , mi rhi vwo oniso rẹ emu ọvo ro gbevwunu vwẹ ikpe evo rhire na .
Fikirẹ uruemu rẹ ẹse eruo mẹ na , ẹguọnọ mi vwo kpahen ihwo efa , kọ rhoma ganphiyọ .
Mi fobọ vwo ghovwo , me nabọ chirakon rẹ ihwo , me je fobọ rhiabọreyọ odjekẹ . ”
Ihwo buebun rhi mrẹvughe nẹ ẹse eruo ghwa erere buebun cha . ​ — Une 112 : 5 ; Isẹ 22 : 9 .
( a ) Mavọ yen uruemu rẹ ẹse eruo vwo dje “ aghwanre ” phia ?
( b ) Idjerhe vọ yen ihwo rẹ Ọghẹnẹ vwọ chọn ohwohwo uko womarẹ itetoro ?
( Ni uhoho rẹsosuọ na . )
A vwọ reyọ obo re vwori vwọ kpahotọ kẹ iruo rẹ Uvie na , dje “ aghwanre ” phia vwẹ idjerhe ọfa .
Ọ nẹrhẹ a sa chọn ihwo efa uko .
Iniọvo ri feri , jẹ ayen se ruiruo rẹ ọkobaro yẹrẹ kpo ẹkuotọ ra da ma guọnọ ukẹcha - a , sa mrẹ omavwerhovwẹn siẹrẹ ayen de ru itetoro vwọ kẹ ẹyan - obaro rẹ iruo Uvie na .
( Isẹ 19 : 17 ) Itetoro ro nẹ otọ rẹ ubiudu rhe , yen nẹrhẹ a sa teyen ẹbe , ji ruiruo aghwoghwo na vwẹ ẹkuotọ ra da ma guọnọ ighwoghwota , dede nẹ ihwo na rioja rẹ uweren ọgangan .
Vwẹ ikpe buebun re wanre , iniọvo rehẹ ẹkuotọ kerẹ Congo , Madagascar kugbe Rwanda , rioja rẹ uwenre ọgangan ; ọkiọvo na , osa rẹ udughwrẹn yẹrẹ emeranvwe ọvo yen a vwọ dẹ Baibol .
Ọtiọyena , orua ọvuọvo ke jẹ ojẹ sẹ Baibol yen a cha dẹ , yẹrẹ e che chere emu vwọ kẹ orua na .
Enẹna , womarẹ itetoro rẹ ihwo buebun , rẹ ihwo ri vwori na vwo “ siobọ nẹ . . . kẹ ayen otu re guọnọ , ” ukoko rẹ Jihova kọ sa fan je ghara Baibol kẹ kohwo kohwo vwevunrẹ orua na , kugbe ihwo ra vwẹ Baibol vwo yono , ri vwo obọdẹn urhurusivwe kpahen Ota rẹ Ọghẹnẹ .
( Se 2 Kọrẹnt 8 : 13 - 15 . )
Vwẹ idjerhe nana , te ihwo re kokẹ vẹ e ra kẹ re , ki se vwo uphẹn rẹ ayen vwọ dia igbeyan rẹ Jihova .
Mavọ yen Ebraham vwo djephia nẹ ọyen vwẹroso Ọghẹnẹ ?
Idjerhe ọfa avwanre sa vwọ dia igbeyan rẹ Jihova , ọyen e vwo siobọ rẹ ẹvwọtua rẹ igho kpotọ , rere a sa vwẹ ọke avwanre vwọ guọnọ obọdẹn rẹ efe , yẹrẹ “ omamọ rẹ efe . ”
Ebraham rọ dia odibo rẹ Ọghẹnẹ vwẹ ọke awanre , vwo esegbuyota ọgangan . O nyupho rẹ Ọghẹnẹ , ọ da kua nẹ orere rẹ Ur rẹ efe hepha , itughẹ keyen ọ dia . ( Hib .
11 : 8 - 10 ) Ebraham vwẹroso Ọghẹnẹ ukperẹ ọ vwọ reyọ vwọ tua efe rẹ okpakpa , kidie ọ riẹnre nẹ obọ rẹ Jihova yen efe rẹ obọdẹn nẹ cha .
( Jẹn . 14 : 22 , 23 ) Jesu jiri oka rẹ esegbuyota nana , rọ vwọ vuẹ eghene ọdafe ọvo nẹ , “ Wọ da guọnọ nẹ wọ fon , gba ra shẹ obo ri wo vwori ejobi , re wọ kẹ igbere , ku wo vwo efe vwẹ obo odjuvwu : gba yanrhe ri wo nene uvwe . ” ( Mat .
19 : 21 ) Ọshare yena vwo oka rẹ esegbuyota rẹ Ebraham vwori - i , ẹkẹvuọvo ihwo evo herọ re nabọ vwẹroso Ọghẹnẹ .
( a ) Uchebro vọ yen Pọl vwọ kẹ Timoti ?
( b ) Mavọ yen e se vwo nene uchebro yena nonẹna ?
Timoti vwo esegbuyota ọgangan .
Ọyinkọn Pọl vwo se Timoti “ omamọ rẹ isodje ri Kristi Jesu ” nu , ọ da ta : “ O vwo isodje ro phiẹ ofovwi ro de phi oma phihọ ọghrọrọn rẹ ihwo diodi - i , obo ro nẹ kẹ rere o vwo ru obo ri je ohwo rọ reyerọ phihọ iruo . ”
( 2 Tim . 2 : 3 , 4 ) Idibo rẹ Jesu nonẹna , ji te ekobaro ọkieje re vrẹ oduduru ọvo , reyọ uchebro rẹ Pọl na vwo ruiruo te asan rẹ ẹgba rayen teri .
Ayen họnran vwọsua ọnyẹ rẹ akpọ na kugbe ọdavwini ra vwọ dẹ kemu kemu ra vwọphia , kidie ayen karophiyọ iji rẹ Baibol na nẹ , “ Omomo igho ọviẹn rẹ ohwo ro momo kẹ . ”
( Isẹ 22 : 7 ) Oma cha vwerhen Eshu mamọ siẹrẹ a da ghwọrọ ọke vẹ ẹgba avwanre eje phiyọ ẹvwọtua rẹ efe rẹ akpọ nana .
E rhe nomaso - o , e se brorhiẹn rọ cha nẹrhẹ a dia ọviẹn kẹ ihwo vwẹ ikpe buebun .
Kerẹ udje , e se momo igho vwọ bọn uwevwin , dẹ imoto , hwosa rẹ isikuru rẹ ẹbe eyono ride yẹrẹ ru orọnvwe ro kperusi .
Aghwanre herọ dẹn , siẹrẹ e de ru akpeyeren rẹ ohwo lọhọ , ji kẹnoma kẹ okposa . Ọyena cha nẹrhẹ a sa nabọ ga Ọghẹnẹ ukperẹ a vwọ reyọ vwọ tua efe . ​ — 1 Tim .
6 : 10 .
Oka rẹ orhiẹn vọ yen a guọnọ nẹ avwanre bru ?
Djudje evo .
Ofori nẹ a tẹnrovi obo re ma ghanre , rere e se vwo ru akpeyeren avwanre lọhọ .
Oniọvo ọvo vẹ aye rọyen vwo ikọpini rode ọvo .
Ẹkẹvuọvo , kidie nẹ ayen guọnọ rhoma ton iruo ọkobaro phiyọ , ayen da shẹ ikọpini na . Ayen je shẹ okọ vẹ ekuakua efa rẹ ayen vwori .
Ayen da vwoma kpahotọ kẹ iruo rẹ ebabọn rẹ esiri ukoko rọhẹ Warwick , vwobẹ New York .
Ebruphiyọ oghẹresan te ayen obọ , rẹ ayen vwo nene ọmọtẹ rayen vẹ ọshare rọyen ga kugbe vwẹ Bẹtẹl ; ayen ji nene ọsẹ vẹ oni rẹ ọshare rẹ ọmọ rayen ruiruo rẹ ebabọn rẹ esiri ukoko na vwẹ idughwrẹn evo .
Ọkobaro ọkieje ọvo vwẹ Colorado , U.S.A . , mrẹ iruo rẹ ubrọke vwẹ ibanki ọvo .
Kidie nẹ iruo rọyen da ayen aro mamọ , ayen da vuẹ nẹ uphẹn rhiephiyọ kẹ ro vwo ruiruo rẹ ọkieje , a je cha hwa okposa kẹ .
Ẹkẹvuọvo , rọ vwọ riẹn nẹ iruo na che gbowọphiyọ iruo ọkobaro rọyen , ọ da siọn .
Enana ghwa evo usun rẹ ekuakua rẹ idibo rẹ Ọghẹnẹ evo vwo ze fikirẹ Uvie na .
Orhiẹn tiọyen re bruru rere a sa vwẹ ọdavwẹ rẹ Uvie na vwọ kobaro , ọyen odjephia nẹ avwanre ni oyerinkugbe avwanre vẹ Ọghẹnẹ ghanghanre , efe ro nẹ obọ rọyen rhe , yen je ma ghanre kẹ avwanre vwọ vrẹ ẹvwọtua rẹ efe rẹ akpọ na .
Oka rẹ efe vọ yen ma kẹ ohwo omavwerhovwẹn ?
Efe rẹ ugboma ghwa dia odjephia rẹ ebruphiyọ rẹ Ọghẹnẹ - ẹ .
Jihova ku ebruphiyọ kuẹ ihwo ri “ fe efe rẹ uruemu esiri . ”
( Se 1 Timoti 6 : 17 - 19 . )
Kerẹ udje , ọke rẹ Lucia * vwọ riẹn nẹ a guọnọ ighwoghwota buebun vwẹ Albania , vwẹ ukpe rẹ 1993 ọ da kua nẹ Italy kpo Albania ; dede nẹ o vwo obo rọ cha vwọ ghẹrẹ oma rọyen vwẹ oboyi - in , ọ vwẹroso Ọghẹnẹ nẹ ọ cha vwẹrote ọyen .
O yono ephẹrẹ rẹ Albania , ọ da vwẹ ukẹcha kẹ ihwo re vrẹ 60 te ẹdia rẹ omaebrophiyame .
Ọ ghwa dia idibo rẹ Ọghẹnẹ eje yen ghwoghwo vwẹ asan tiọye - en , ẹkẹvuọvo kemu kemu rẹ avwanre ruru vwọ chọn ihwo uko vwọ mrẹ je dia evunrẹ idjerhe rẹ arhọ na , cha sa chọrọ avwanre vẹ ihwo tiọyena ẹro - o . ​ — Mat .
6 : 20 .
( a ) Die yen cha phia kẹ efe rẹ akpọ nana ?
( b ) Ẹro vọ kọyen ofori nẹ e vwo ni ekuakua rẹ ugboma ?
Jesu tare nẹ , “ [ efe rẹ akpọ na ] de ku we rhire , ” ọ dia ọ tare nẹ ‘ siẹrẹ ayen de ku we - e . ’
( Luk 16 : 9 ) Ibanki buebun ri sheri vẹ uwenre ọgangan rẹ ihwo buebun rioja rọyen vwẹ ẹdẹ re koba nana , ghwa họhọ emu eha , siẹrẹ e de roro kpahen obo re cha phia vwẹ akpọ na kẹrẹkpẹ .
A cha ghwọrọ usuon rẹ Idẹbono , ro churobọ si ẹga rẹ efian , ikoko ride rẹ eki ẹchuọ kugbe isuesun rẹ akpọ na .
Izikiẹl vẹ Zẹfanaya mraro phiyotọ jovwo nẹ , iro vẹ idọnọ efuanfon ri mudiaphiyọ efe rẹ akpọ na , rhe che fi erere kẹ ihwo - o . ( Izi .
7 : 19 ; Zẹf . 1 : 18 ) Mavọ yen ọ cha dia , ọ dia dianẹ e yerin akpọ te oba nu , tavwen e ki rhi noso nẹ avwanre ghwọrọ ọke avwanre eje phiyọ ẹvwọtua rẹ “ efe rẹ okpakpa , ” ukperẹ obọden rẹ efe ?
Avwanre ke cha họhọ ohwo rọ vwẹ akpeyeren rọyen eje vwo koko igho phiyọ asan nu , tavwen ọ ke rhe riẹn nẹ igho rẹ ijebu yen ọ ghwọrọ ọke rọyen eje vwo koko .
( Isẹ 18 : 11 ) Efe tiọyena cha sa dia bẹdẹ bẹdẹ - ẹ , kọyensorọ o vwo fo nẹ a reyọ ayen vwo “ mu ugbeyan ” rẹ Ọghẹnẹ vẹ Jesu asaọkiephana .
Ẹgbaẹdavwọn avwanre eje fikirẹ ẹyan - obaro rẹ iruo rẹ Uvie na , cha nẹrhẹ a mrẹ ebruphiyọ rẹ Jihova .
17 , 18 .
Erere vọ yen che te igbeyan rẹ Ọghẹnẹ obọ ?
Uvie rẹ Ọghẹnẹ de suẹn re , a rha cha riosa uwevwin yẹrẹ momo igho vwọ bọn uwevwi - in , emu cha vọn asan eje , họspito rha cha dia - a .
Idibo rẹ Jihova rehẹ otọrakpọ na cha riavwerhen rẹ ekuakua iyoyovwin rehẹ akpọ na .
Ayen ke cha vwẹ ekuakua kerẹ iro , idọnọ efuanfon kugbe evwarha iyoyovwin vwọ sẹn , ukperẹ a vwọ vwẹ ayen vwọ chueki .
A cha mrẹ omamọ irhe , ikuta vẹ utehru ra sa vwọ bọn iwevwin iyoyovwin .
Igbeyan avwanre cha vwomaba avwanre vwo ruiruo na ọphẹ , ọ dia fikirẹ igho ra cha hwa kẹ aye - en .
E che kuomakugbe riavwerhen rẹ obo re vun nẹ otọ na rhe .
Enana ghwa evo usun rẹ erere ro che te igbeyan rẹ Ọghẹnẹ obọ .
Oma cha nabọ vwerhen idibo rẹ Jihova rehẹ otọrakpọ na , rẹ ayen che vwo nyo eta rẹ Jesu nana : “ Wa yanrhe ihwo rẹ ọsẹ mẹ bruba kẹ , wa rhe reuku rẹ uvie ra rhuẹrẹ vwọ otọ kẹ ovwan nẹ otọ rẹ akpọ rhe . ” ​ — Mat .
25 : 34 .
Jesu ghwa vuẹ avwanre sẹ odibo na ghini ru obo ra tare nẹ o ruru na - a .
Ubiota rẹ Grik ra fan kpo “ re mu rhe ” vwẹ Luk 16 : 1 na , se mudiaphiyọ nẹ e gun efian nyẹ .
Ẹkẹvuọvo , uruemu rẹ odibo na djephia yen Jesu tẹnrovi , ọ dia oboresorọ a vwọ djẹ - ẹ .
Wọ sa mrẹ iyẹnrẹn rẹ ikuegbe akpeyeren rẹ oniọvo Lucia Moussanett vwẹ Awake !
rẹ June 22 , 2003 , aruẹbe 18 - 22 .
Itetoro ro wonhwo yen nẹrhẹ avwanre se ruiruo rẹ uyono rẹ Baibol rẹ akpọeje avwanre , je vwẹ ukẹcha kẹ ihwo rẹ emu phia kẹ .
Wọ da guọnọ ru itetoro , biko kpo jw.org / urh , rere wo kliki rẹ asan re si “ Toro Vwọkẹ Ẹyaobaro rẹ Iruo Akpọeje Avwanre ” vwẹ obotọ rẹ aruọbe na .
“ Ovwan gbe bru ohwohwo uche rere ovwan kpọ ohwohwo vi . ” ​ — 1 TẸSA .
5 : 11 .
UNE : 121 , 75
Mavọ yen Jihova bru avwanre uche wan ?
Ẹkpo rẹ Baibol vọ yen a sa vwọ vwẹ ukẹcha kẹ ihwo ri muomaphiyọ ?
Idjerhe vọ yen ukoko na sa vwọ reyọ ọbọngan kẹ ihwo ri muomaphiyọ ?
1 , 2 .
Diesorọ o vwo fo nẹ a ta ota kpahen obo ra sa vwọ vwẹ ukẹcha kẹ ihwo rehẹ ẹdia uvweri ?
( Ni uhoho rẹsosuọ na . )
“ AVWANRE je vioviẹ rẹ ughwu rẹ ọmọshare avwanre , dede nẹ ọ joma te ẹgbukpe ọvo ro ghwure , ” eriyin Susi tare .
Oniọvo ọfa da je tanẹ “ oma miavwerọ mamọ ” ọke rẹ aye rọyen vwo ghwu kpregede .
Ọ da ohwo mamọ nẹ iduduru rẹ ihwo buebun yen rhiẹromrẹ oja tiọna .
Idibo rẹ Jihova buebun ghwe rhẹro rẹ ughwu ihwo rẹ ayen vwẹ ẹguọnọ kpahen vwẹ eyeren nana - a .
Ọ da dianẹ ohwo wo vwo ẹguọnọ kpahen ghwu va wẹ abọ re , yẹrẹ wo vughe ohwo ọvo rẹ emu tiọyena phia kẹ , wo se roro , ‘ Ukẹcha vọ yen a sa vwọ kẹ ihwo ri vwere uvweri ? ’
Ọkiọvo wo nyo eta tiọna re : ekuakua che shephiyọ , rẹ ọke vwo yanran na .
Ẹkẹvuọvo , ọke se ghini sivwin omiamiavwe rọhẹ evunrẹ ubiudu na ?
Ayeuku ọvo da ta : “ Me rhe mrẹvughe nẹ oborẹ ohwo reyọ ọke rọyen vwo ru , yen sa nẹrhẹ o yerin ghene uvweri . ”
Kirobo re se sivwin ora kpo , ọtiọyen ẹwẹn rẹ ohwo ro vwere uvweri ji se kpotọ siẹrẹ a da vwẹ ukẹcha rọ guọnọre vwọ kẹ .
Ẹkẹvuọvo , oka rẹ ukẹcha vọ yen sa nẹrhẹ ẹwẹn rayen fobọ totọ ?
3 , 4 .
Die nẹrhẹ o mu avwanre ẹro nẹ Jihova nabọ riẹn oborẹ ohwo ro vweri uvweri guọnọ uchebro te ?
O muẹro dẹn nẹ Jihova rọ dia ọsẹ rẹ arodọnvwẹ , yehẹ esiri uchebro .
( Se 2 Kọrẹnt 1 : 3 , 4 . )
Jihova rọ dia ohwo rẹsosuọ ro dje erorokẹ phia , da vwẹ imuẹro kẹ ihwo royen : “ Mẹvwẹ , Mẹvwẹ hẹ ohwo ro bru we uche . ” ​ — Aiz .
51 : 12 ; Une 119 : 50 , 52 , 76 .
Ọsẹ rẹ avwanre rọ vọnre vẹ arodọnvwẹ na je rhiẹromrẹ ọmiaovwẹ rẹ ughwu rẹ ihwo ro vwo ẹguọnọ kpahen , kerẹ Ebraham , Aizik , Jekob , Mosis kugbe Ovie Devid .
( Ukeri 12 : 6 - 8 ; Mat . 22 : 31 , 32 ; Iruo 13 : 22 ) Baibol na kẹ avwanre imuẹro nẹ Jihova rhẹro rẹ ọke rọ cha vwọ rhọvwọn ayen nushi .
( Job 14 : 14 , 15 ) Oma cha nabọ vwerhen ayen , ayen me je dia vẹ oma kpokpọ .
Karophiyọ nẹ ughwu rẹ oja yen ọmọ ọghanghanre rẹ Ọghẹnẹ , ọ rọ dia “ omavwerhovwẹ rọye ” na ghwuru .
( Isẹ 8 : 22 , 30 ) Unu che se gbe oborẹ ughwu rẹ Jesu da Jihova te - e . ​ — Jọn 5 : 20 ; 10 : 17 .
5 , 6 .
Idjerhe vọ yen Jihova se vwo bru avwanre uche ?
Avwanre se vwo imuẹro kokoroko nẹ Jihova cha chọn avwanre uko .
Ọtiọyena , ko fori nẹ avwanre vwẹ ọkieje vwọ ta ọdavwẹ avwanre kẹ , womarẹ ẹrhovwo .
Ọ vwerhoma ra vwọ riẹn nẹ Jihova riẹn ọdavwẹ rẹ avwanre , ọ je kẹ avwanre uchebro rẹ avwanre ghene guọnọ !
Ẹkẹvuọvo mavọ yen o ruo wan ?
Idjerhe ọvo Ọghẹnẹ vwọ chọn avwanre uko , ọyen womarẹ “ uchebro rẹ [ “ ẹwẹn ọfuanfon na , ” NW ] . ”
( Iruo 9 : 31 ) Ẹwẹn ọfuanfon rẹ Ọghẹnẹ sa nabọ ru udu avwanre gan .
Jesu tare nẹ Ọsẹ na muegbe rọ vwọ “ vwẹ [ “ ẹwẹn ọfuanfon , ” NW ] kẹ otu re nọrọ . ”
( Luk 11 : 13 ) Susi re djunute siẹvure , da ta : “ Ọke buebun na , kẹ avwanre ghwe shiguẹ totọ rẹ Jihova nẹ , o bicha avwanre .
Ufuoma rẹ Ọghẹnẹ ghene yọnrọn ẹwẹn vẹ iroro avwanre vwẹ ọke yena eje . ” ​ — Se Filipae 4 : 6 , 7 .
7 , 8 .
Die yen nẹrhẹ o mu avwanre ẹro nẹ Jesu che bru avwanre uche ?
Ọke rẹ Jesu vwọ hẹ otọrakpọ na , ọ nabọ dje uruemu rẹ arodọnvwẹ vẹ erorokẹ ro rhe Jihova phia gbagba , womarẹ ota vẹ uruemu rọyen .
( Jọn 5 : 19 ) Jihova ji Jesu rhe , rere ọ rhe “ gba udu ro vwirhiri koko , ” ji vwẹ uchebro kẹ “ ihwo ri muomahọ . ”
( Aiz . 61 : ​ 1 , 2 ; Luk 4 : 17 - 21 ) Kọyensorọ a vwọ riẹn Jesu phiyọ ohwo rẹ arodọnvwẹ , rọ nabọ riẹn oborẹ ihwo rioja te , ro ji vwo owenvwe rọ vwọ chọn ayen uko . ​ — Hib .
2 : 17
Kerẹ eghene , Jesu rhiẹromrẹ ọmiaovwẹ rẹ ughwu rẹ ihwo rẹ orua vẹ igbeyan .
Ọ họhọre nẹ Josẹf rọ dia ọsẹ aruakpọ rọyen , ghwuru ọke rẹ Jesu vwọ hẹ emeghene .
* Di roro ọmiaovwẹ rẹ ughwu rẹ Josẹf so kẹ Jesu rọhẹ omarẹ uvwre rẹ ikpe 13 fiẹ 24 , kugbe oborẹ oma ruro ọke rọ vwọ mrẹ oni rọyen Meri vẹ iniọvo rọyen re viẹ .
Mavọ yen Jesu vwo dje uruemu erorokẹ phia , ọke rẹ Lazarọs vwo ghwu ?
Ọke rẹ Jesu vwọ ton aghwoghwo rọyen phiyọ , ọ nabọ vwo ọmrẹvughe rẹ ẹdia rẹ ihwo , o de ji roro kẹ ayen .
Roro kpahen obo re phiare ọke rẹ ugbeyan rọyen Lazarọs vwo ghwu .
Dede nẹ Jesu riẹnre nẹ ọyen cha rhọvwọn Lazarọs nẹ ughwu , o ji phioma phiyọ ẹdia rẹ Meri vẹ Mata ri vwere ughwu rẹ oniọvo rayen .
Ẹwẹn rọyen de kpokpo mamọ , te ẹdia rọ vwọ viẹ . ​ — Jọn 11 : 33 - 36 .
Diesorọ o vwo mu avwanre ẹro nẹ Jesu ji roro kẹ ihwo nonẹna ?
Mavọ yen eta rẹ uchebro vẹ onẹrhẹvwe rẹ Jesu sa vwọ chọn avwanre uko nonẹna ?
Baibol na kẹ avwanre imuẹro nẹ , “ obo ri Jesu epha vwẹ odẹ ro kpori na eriyin ọ epha nonẹ na eriyin ọ je cha dia bẹdẹ . ”
( Hib . 13 : 8 ) Kidie nẹ “ ọ ro vwo arhọ ” na nabọ riẹn oborẹ uvweri hepha , kọ “ sa dia ọchuko kẹ ayen otu ra davwere . ” ( Iruo 3 : 15 ; Hib .
2 : 10 , 18 ) Ọtiọyena , e jẹ o mu avwanre ẹro nẹ Jesu vwo ji roro kẹ ihwo ri muomaphiyọ , ọ riẹn oborẹ ẹdia rayen na da ayen te , o ji muegbe ro vwo bru ayen uche “ vwẹ ọke rẹ ọbẹnvwẹ , ” yẹrẹ ọke ro fori . ​ — Se Hibru 4 : 15 , 16 .
Ẹkpo rẹ Baibol vọ yen bọn wẹ gan ?
Iyẹnrẹn rẹ oviẹ rẹ Jesu ọke rẹ Lazarọs vwo ghwu , ghwa ọvo usun rẹ iyẹnrẹn re si phiyọ Baibol na , re sa bọn avwanre gan .
“ Kidie kemu kemu re siri phihọ otọ rhabae rhe , e si ayen phihọ otọ kẹ eyono rẹ avwanre , rere vwẹ erhiori kugbe uchebro ro nẹ ẹbe ọfuanfon na rhe avwanre se vwo iphiẹrohọ . ”
( Rom 15 : 4 ) Wọ da hẹ ẹdia rẹ uvweri , ẹkpo rẹ Baibol nana sa nẹrhẹ udu wẹn gan :
“ Ọrovwohwo na si kẹrẹ otu rẹ udu rayen vwirhiri , o mi sivwi ayen otu rẹ udu rayen ghwọre . ” ​ — Une 34 : ​ 18 , 19 .
“ Ọke rẹ ẹnwan rẹ udu mẹ de rhi buphihọ , uchebro [ rẹ Jihova ] kọye sasa ẹnwẹ mẹ . ” ​ — Une 94 : 19 .
“ Gbe jẹ ekpuyovwi rẹ Ọrovwavwanre Jesu Kristi , kugbe Ọghẹnẹ Ọsẹ rẹ avwanre , rọ guọnọ avwanre rọ da kẹ avwanre ufuoma ri bẹdẹ kugbe omamọ rẹ iphiẹrohọ rẹ ẹserọphẹ , o bru udu rẹ ovwan uche ọ vwẹ owọ rẹ ayen muotọ . ” ​ — 2 Tẹsa .
2 : 16 , 17 .
*
Ọrhọ yen idjerhe ọghanghanre ọvo rẹ avwanre sa vwọ dia esiri rẹ uchebro kẹ ihwo efa ?
Ukoko na , ọyen asan ọfa ra da sa mrẹ obọdẹn rẹ uchebro .
( Se 1 Tẹsalonaika 5 : 11 . )
Mavọ yen wọ sa vwọ reyọ ọbọngan vẹ uchebro kẹ ihwo re “ muomaphihọ ” ?
( Isẹ 17 : 22 ) Karophiyọ nẹ o vwo “ ọke ra vwọ fọ , vẹ ọke ra vwọ ta ota . ”
( Aghwo . 3 : 7 ) Ayeuku ọvo re se Dalene da ta : “ Ohwo rọhẹ ẹdia rẹ uvweri , guọnọ ohwo rọ sa ta ọdavwẹ rọyen kẹ .
Ọtiọyena , obo re ma ghanre wo se ru kẹ ohwo tiọyena , ọyen wọ vwọ nabọ kerhọ kẹ , wo gbota phiyọ unu - u . ”
Junia rẹ oniọvo rọyen churu ghwu , da ta : “ Wọ cha sa nabọ vwo ẹruọ rẹ ọdavwẹ raye - en , ẹkẹvuọvo oborẹ ayen guọnọre dẹn , ọyen wo vwo djephia nẹ wo vwo owenvwe wọ vwọ riẹn ẹdia rẹ ayen hepha . ”
Die yen ofori nẹ avwanre karophiyọ kpahen uvweri ?
Wọ me je karophiyọ nẹ , ọ dia idjerhe vuọvo yen ihwo eje vwo dje omaemuophiyọ rayen phia - a .
Ọkiọvo na , ọ bẹn rẹ ihwo efa sa vwọ riẹn omiamiavwen rọhẹ evunrẹ ubiudu rẹ ohwo na .
Baibol na da ta : “ Udu rẹ ohwo ọvo re riẹn ọdjarhe rọ hẹ evun rọye , eriyin na ohwo ọfa je sa riẹn aghọghọ rọ evun rọye - e . ”
( Isẹ 14 : 10 ) Ohwo na da tobọ ta oborẹ emu rọ phiare na darọ te , ọ je cha bẹn re se vwo vwo ẹruọ rọyen fiotọ .
Mavọ yen a sa vwọ ta eta rẹ uchebro kẹ ihwo ri muomaphiyọ ?
Vwọrẹ uyota , ọ sa bẹn ra vwọ riẹn eta ra sa vwọ nẹrhẹ ohwo ro vwere uvweri ọgangan .
Ẹkẹvuọvo , Baibol na tare nẹ “ erẹnvwe rẹ ọvwiroro sivwẹ ohwo . ”
( Isẹ 12 : 18 ) Ihwo evo mrẹ uchebro sansan vwo nẹ ibroshọ rẹ Ohwo Wo Vwo Ẹguọnọ Kpahen De Ghwu .
* Jẹ ọke buebun na , orọnvwọn ro me yovwin wo se ru , kẹ ọna , “ otu re viẹ nene ayen viẹ . ”
( Rom 12 : 15 ) “ Oviẹ ọvo , yen sa nẹrhẹ ẹwẹn mẹ totọ , ” eriyin Gaby , rẹ ọshare rọyen ghwuru tare .
“ Ọke rẹ igbeyan mẹ de nene uvwe viẹ , udu mẹ kọ gan .
Ugege yena , ke me ghwa riẹn nẹ ọ dia ọmẹvwẹ ọvo yen ọ da - a . ”
Idjerhe vọ yen a sa vwọ bọn ohwo gan , ọ da tobọ bẹn ra vwọ ta ota kẹ ?
( Ji ni ekpeti na “ Eta rẹ Uchebro . ” )
Wo de no nẹ ọ bẹn kẹ wẹ wọ vwọ ta ota kẹ ohwo ro muomaphiyọ , wo se si ovuẹ rẹ uduephiophiyawọ vwo rhe , womarẹ ikadi , imel , ileta yẹrẹ ifonu .
Ovuẹ na sa dia ẹkpo rẹ Baibol , o se shekpahen iruemu iyoyovwin rẹ ohwo ro ghwuru na , yẹrẹ ọ sa dia ikuegbe omavwerhovwẹn kpahen oborẹ ohwo na ruru ọke rọ vwọ hẹ akpọ .
Junia da ta : “ Oma nabọ vwerhen ovwẹ siẹrẹ mi de se ovuẹ ọbọngan re si rhe vwe , yẹrẹ ọbe edurhie rẹ oniọvo vwo rhe vwe nẹ me rhe nene ọyen ghwọrọ ọke kugbe , erọnvwọn tiọyena kẹ vwẹ imuẹro nẹ ayen ghini vwo ẹguọnọ mẹ . ”
Ọrhọ yen idjerhe ọvo kiriguọ re se vwo bru ihwo uche ?
Wọ vwẹ ẹro okueku vwo nẹ ẹrhovwo wọ nẹre vwẹ irharo rẹ ohwo ro muomaphiyọ yẹrẹ vwẹ obuko rọye - en .
Ọ da tobọ dianẹ upho wẹn ko kpogho kerẹ ohwo rọ guọnọ viẹ , yẹrẹ kọ bẹn kẹ wẹ wọ vwọ guọnọ eta ri fori vwẹ ẹdia yena , vwo imuẹro nẹ ẹrhovwo wẹn ro nẹ otọ ubiudu rhe na sa dia obọdẹn rẹ ukẹcha kẹ ohwo ro muomaphiyọ na .
Dalene da ta : “ Ọkiọvo iniọvo eya de rhi bru vwe uche , ke me nọ ayen , sẹ ayen se nene uvwe nẹrhovwo .
Ayen da ton ẹrhovwo na phiyọ , ẹsosuọ na unu rayen phariẹ rẹ ayen vwọ guọnọ oborẹ ayen cha ta , ekẹvuọvo ayen vwọ nẹrhovwo na yanran na , upho rayen me rhe muotọ , ẹrhovwo na kọ nabọ nẹ otọ ubiudu rayen cha .
Esegbuyota ọgangan rayen , vẹ ẹguọnọ kugbe ọdavwẹ rẹ ayen djephia , nabọ bọn vwẹ gan . ”
17 - 19 .
Diesorọ ihwo ri vwere uvweri vwọ guọnọ uchebro ọkieje ?
Oborẹ ihwo vwere uvweri wan sa fẹnẹ .
Ọtiọyena , davwẹngba wọ chọn ohwo na uko , ọ ghwa dia ọke ẹsosuọ na ọvo , rẹ igbeyan vẹ ihwo orua vwo tue cha - a , ẹkẹvuọvo tobọ vwẹ uvwre rẹ emeranvwe evo , rẹ dohwo duwevwin rọyen da ra nu .
“ Igbeyan vwo ẹguọnọ kpahe ohwo kọke kọke , e vwiẹ oniọvo kpahe ohwo fiki rẹ ẹdoja . ”
( Isẹ 17 : 17 ) Iniọvo rẹ ukoko na sa dia uvi rẹ ọbọngan vwọ kẹ ohwo rẹ emu phia kẹ , o toro oborẹ omaemuophiyọ na krotọ te - e . ​ — Se 1 Tẹsalonaika 3 : 7 .
Karophiyọ nẹ erọnvwọn kerẹ , ẹdẹ rẹ ẹkarophiyọ rẹ orọnvwe , ine , ifoto , yẹrẹ irueru efa , sa nẹrhẹ ohwo rẹ emu phia kẹ na viẹ ; oghẹre ọnrhe , edo , ẹdẹ yẹrẹ emeranvwe evo vwẹ enukpe na , je sa nẹrhẹ ọ viẹ .
Ọ cha ghwa lọhọ kẹ ohwo rẹ ọshare yẹrẹ aye rọyen ghwuru , rẹ ọyen ọvo vwo kpo osikoko yẹrẹ Ẹkarophiyọ rẹ Ughwu rẹ Jesu - u , kidie ayen ihwo ivẹ na yen ra jovwo .
Oniọvo ọshare ọvo da ta : “ Mi rorori jovwo nẹ ẹdẹ rẹ ẹkarophiyọ rẹ orọnvwe mẹ de te , ọ cha so ọmiaovwẹ rode kẹ vwẹ .
Ẹkẹvuọvo , iniọvo evo de ru ọrhuẹrẹphiyotọ rẹ oghẹresan , ayen de ji durhie igbeyan mẹ evo re kẹrovwẹ , kẹ ayen nabọ sasa ovwẹ oma . ”
Noso nẹ ihwo ri muomaphiyọ guọnọ uduephiophiyawọ rẹ ọkieje , ọ ghwa dia ẹdẹ oghẹresan ọvo - o .
Junia da ta : “ Oma vwerhen ovwẹ , siẹrẹ iniọvo na da rhe sasa ovwẹ oma je chọn vwẹ uko vwẹ ẹdẹ diodi .
Ayen da ghwa kọn bru vwe rhe vwẹ ọke me rhẹro rọye - en , udu mẹ kọ ghọghọ . ”
Dede nẹ avwanre che se si omaemuophiyọ rayen no yẹrẹ reyọ ẹdia rẹ ohwo ro ghwuru na - a , jẹ a sa bọn ayen gan je bru ayen uche , siẹrẹ a da vwẹ ukẹcha rẹ ayen guọnọre kẹ ayen .
( 1 Jọn 3 : 18 ) Gaby da ta : “ Me kpẹvwẹ Jihova mamọ , rọ vwọ reyọ ekpako na vwọ chọn vwẹ uko , ghwe vwo nẹ ẹdẹ rẹ emu na phiare , rhi duvwun nonẹ .
Ayen nẹrhẹ ovwẹ vwo imuẹro nẹ Jihova ghini hẹ obuko mẹ . ”
Diesorọ ive rẹ Jihova vwọ dia esiri rẹ uchebro ?
Ọ vwerhoma ra vwọ riẹn nẹ Jihova rọ dia Ọghẹnẹ rẹ uchebro na che si ameoviẹ nẹ ihwo ẹro ji phioba phiyọ ughwu , kidie ọke na cha “ rẹ irivwi rẹ hẹ evun rẹ ishi ejobi che vwo nyo urhuru [ rẹ Jesu ] ke cha yan phia . ”
( Jọn 5 : 28 , 29 ) Ọghẹnẹ veri nẹ ọyen che “ mu ughwu rọ bẹdẹ , Ọrovwohwo rẹ Ọghẹnẹ ko ririe oviẹ nẹ opharo rayen . ”
( Aiz . 25 : 8 ) Ọke yena , ukperẹ a vwọ tanẹ “ otu re viẹ nene ayen viẹ , ” ihwo eje ke cha “ ghọghọ kẹ otu re ghọghọ . ” ​ — Rom 12 : 15 .
Baibol na djunute Josẹf kuko ọke rẹ Jesu vwọ hẹ ẹgbukpe 12 .
O djunute , ọke rẹ Jesu vwo ru igbevwunu rẹsosuọ rọyen , ro vwo wene ame kpo udi - i , yẹrẹ kẹ o djunute vwẹ ọke ọfa - a .
Ọke rọ vwọ hẹ urhe oja , ọ da vuẹ ọyinkọn Jọn nẹ ọ vwẹrote Meri . Ọ da dianẹ Josẹf jehẹ akpọ , ọkiọvo Jesu rha sa ta tiọye - en . ​ — Jọn 19 : 26 , 27 .
Ẹkpo rẹ Baibol efa re bọn ihwo buebun gan re yehẹ Une Rẹ Ejiro 20 : 1 , 2 ; 31 : 7 ; 38 : 8 , 9 , 15 ; 55 : 22 ; 121 : 1 , 2 ; Aizaya 57 : 15 ; 66 : 13 ; Filipae 4 : 13 ; kugbe 1 Pita 5 : 7 .
Ji ni uyovwinrota na “ Comfort the Bereaved , as Jesus Did ” rọhẹ Uwevwin Orhẹrẹ rẹ November 1 , 2010 . ( Ọ rẹ oyibo )
Enana eta rẹ uchebro evo re si vwo rhe igbeyan ri muomaphiyọ :
“ Avwanre riẹn obo ra cha ta - a , ẹkẹvuọvo avwanre vwo ẹguọnọ wẹn .
Avwanre riẹn obo rọ miavwan owẹ te - e , ẹkẹvuọvo Jihova riẹnre , ọ cha chọn wẹ uko .
Avwanre vwo imuẹro nẹ ẹrhovwo avwanre cha chọn wẹ uko . ”
“ E jẹ Jihova chọn wẹ uko vwo chirakon rẹ obo re phiare na . ”
“ Biko vwo imuẹro nẹ ohwo wẹn ro ghwuru na cha sa chọrọ Jihova ẹro - o , kidie o vughire , ọ je karophiyọ , ọ cha kparo nushi rhe . ”
“ Avwebọ wẹn ro ghwuru na rhe che hirharoku ughwu rọ dia ọvweghrẹn rọ koba na ọfa - a .
Iruo esiri ro ruru cha sa chọrọ Ọghẹnẹ ẹro - o , bẹsiẹ rọ vwọ kparọ vrẹn vwẹ Iparadaisi . ”
“ Ọ bẹnre ra vwọ vwẹ eta vwo djisẹ rẹ oborẹ ughwu rẹ ohwo re vwo ẹguọnọ kpahen da ohwo te , ọtiọyen ọ je cha bẹn re vwo djise rẹ oborẹ oma cha vwerhen avwanre ọke rẹ Jihova da kpare ohwo avwanre ro ghwuru nushi rhe . ”
Dede nẹ Inenikristi cha sẹro rẹ oma rayen vwo nẹ abọ rẹ omaẹwan , jẹ ayen che se ru obo rọ cha nẹrhẹ ayen chukoku iji rẹ Baibo - ol .
Baibol na vwọso uruemu ra vwọ vwẹ erọnvwọn kerẹ ọhwunu , te i ri itete yẹrẹ i ride vwọ chochọn rẹ oma rẹ ohwo vwọ nẹ abọ rẹ ihworakpọ .
Roro kpahen ẹdia nana :
Arhọ pha ghanghanre kẹ Jihova , ma rho kẹ arhọ rẹ ohworakpọ .
Ọbuine Devid riẹnre nẹ obọ rẹ Jihova yen “ ogbugbu rẹ arhọ epha . ”
( Une 36 : 9 ) Ọtiọyena , Onenikristi rọ guọnọ sẹro rẹ arhọ rọyen vẹ ekuakua ro vwori , cha davwẹngba rere o se ru ọtiọyen vwọ vrabọ rẹ abe ọbaro . ​ — Urhi 22 : 8 ; Une 51 : 14 .
Dede nẹ ekuakua buebun herọ re se vwo hwe ohwo , jẹ ọhwunu yen cha ma phẹre , owenẹ ọ chọ ohwo na obọ , yẹrẹ arogba yen o vwo ruo .
* Vwọba , onogbozighi ro bru ohwo rhe da mrẹ nẹ ohwo na mu ọhwunu , ọ sa sa ohwo na . Ọvo usun rayen sa tobọ ghwu vwẹ ẹdia na .
Jesu vuẹ idibo rọyen nẹ ayen mu ọlọkọ vwọ choma vwẹ ason rọ koba tavwen o ki rhi ghwu , ẹkẹvuọvo ọ dia fikirẹ ochọnvwe - e .
( Luk 22 : 36 , 38 ) Ukperẹ ọtiọyen , ọ vuẹ ayen nẹ ayen mu ọlọkọ vwọ choma rere o se yono ayen oboresorọ o vwo fo nẹ ayen kẹnoma kẹ ozighi , ọ da tobọ dianẹ otu buebun ghwẹ rhe , rhi nene ayen họnre .
( Luk 22 : 52 ) Pita vwọ reyọ ọlọkọ vwọ nyavwe odibo rẹ orherẹn rode na nu , Jesu da ta kẹ : “ Phi ọlọkọ wẹn vwọ hẹ ako . ”
Jesu da vwẹ iji ọvo phia , rẹ idibo rọyen ji nene rhi duvwun nonẹna : “ Kidie ohwo rọ nyavwe ohwo hwe , ọlọkọ ọ je wa kpo . ” ​ — Mat .
26 : 51 , 52 .
Vwo nene oborẹ Maika 4 : 3 tare , idibo rẹ Ọghẹnẹ “ duvwu elọkọ rayen phihọ ighwro , ibiri rayen phihọ egbage re vwo fru odi . ”
Uruemu nana re vwo vughe Inenikristi ghwe shephiyọ vẹ uchebro rẹ ọyinkọn Pọl vwọphia , rọ vwọ ta : “ Wọ vwẹ umwemwu hwa osa re umwemwu - u . . . .
Udu wẹn da gba , wọ vẹ ohwo ọvuọvo ghwọ - ọ . ”
( Rom 12 : 17 , 18 ) Dede nẹ Pọl rhiẹromrẹ ebẹnbẹn buebun , kerẹ “ oshọ rẹ igbunegbu ” vẹ efa , o ru nene ota rọyen , o chukoku iji rẹ Baibol na vwọ chochọn rẹ oma rọye - en . ( 2 Kọr .
11 : 26 ) Ukperẹ ọtiọyen , ọ vwẹroso Ọghẹnẹ , vẹ aghwanre rọhẹ evunrẹ Baibol na , kidie aghwanre yena “ yovwi nọ ekuakua rẹ ofovwi . ” ​ — Aghwo .
9 : 18 .
Vwọ kẹ Inenikristi , arhọ ghanre vrẹ ekuakua rẹ akpeyeren .
“ Ọ dia efe buebu rẹ ohwo vwori ọye urhuarhọ rọye epha - a . ”
( Luk 12 : 15 ) Ọtiọyena , siẹrẹ eta re bọrọ bọrọ rha sa nẹrhẹ ẹwẹn rẹ oji totọ - ọ , Onenikristi ro vwo aghwanre , ko nene iji rẹ Jesu nana : “ Wọ vẹ ohwo umwemwu sioma - a . ”
Avwanre sa tobọ vwẹ ikotu vẹ adagba avwanre vwọ kẹ , kirobo re se dje . ( Mat .
5 : 39 , 40 ; Luk 6 : 29 ) * Jẹ , omaẹkẹnẹ yen me yovwin .
Avwanre da kẹnoma kẹ “ eheri rẹ akpọ na ” re vwo dje oma phia , rere a riẹn avwanre phiyọ Iseri rẹ Jihova re dia ihwo rẹ ufuoma , ọ cha bẹn rẹ inogbozighi se vwo ni avwanre so . ​ — 1 Jọn 2 : 16 ; Isẹ 18 : 10 .
Inenikristi muọghọ kẹ ẹwẹn obrorhiẹn rẹ ihwo efa .
( Rom 14 : 21 ) Iniọvo evo da rhe riẹn nẹ oniọvo ọvo dẹ ọhwunu rọ vwọ chochọn rẹ oma rọyen vwo nẹ abọ rẹ ihworakpọ , o se gbe ayen nu , yẹrẹ ọ sa tobọ dia ikprowọ kẹ ayen .
Ẹguọnọ cha nẹrhẹ avwanre vwẹ ọdavwẹ rẹ ihwo efa vwọ kobaro , ọ da tobọ dianẹ avwanre cha kpairoro vrẹ ojẹ romobọ . ​ — 1 Kọr .
10 : 32 , 33 ; 13 : 4 , 5 .
Inenikristi guọnọ dia omamọ rẹ udje kẹ ihwo efa .
( 2 Kọr . 4 : 2 ; 1 Pita 5 : 2 , 3 ) Onenikristi ra vwẹ uchebro kẹ kpahen ọhwunu rọ vwọ chochọn rẹ oma rọyen , jẹ ọ davwenrhọ - ọ , cha sa dia omamọ rẹ udje - e .
Ọtiọyena , e rhe che se vwo muẹdia vwevunrẹ ukoko na - a .
Ọtiọyen jehẹ Onenikristi ro ruiruo re de muẹ ọhwunu .
O che yovwin siẹrẹ ọ da guọnọ iruo ọfa !
*
Onenikristi ọvuọvo yen che brorhiẹn rẹ obo rọ sa vwọ chochọn rẹ oma rọyen vẹ orua rọyen , je serọ rẹ ekuakua ro vwori ; ọtiọyen jehẹ oka rẹ iruo ro che ru .
Jihova kẹ avwanre iji sansan vwẹ Baibol na , ri dje aghwanre vẹ ẹguọnọ rọyen phia .
Fikirẹ ọdavwaro rẹ ayen vwo kpahen iji yena , Inenikristi ri tedje cha sa vwẹ ọhwunu vwọ choma fikirẹ ihworakpọ - ọ .
Ayen riẹnre nẹ ihwo re vwẹroso Ọghẹnẹ , ri ji yeren akpọ nene iji rẹ Baibol na , yen se vwo obọdẹn rẹ ofuvwegbe . ​ — Une 97 : 10 ; Isẹ 1 : 33 ; 2 : 6 , 7 .
Inenikristi cha vwẹroso Jihova vwẹ ukpokpogho rode na , ukperẹ ayen vwọ chochọn rẹ oma rayen

Onenikristi se vwo ohwunu ro vwo kpo ibefi , yẹrẹ ọ sa dẹ ọvo fikirẹ eranvwe re djoma .
Ẹkẹvuọvo , ofori nẹ ọ hra , yẹrẹ si egbọlọ rehẹ evun rọyen no , tavwen ọ ke kanrọ phiyọ asan , ọke ro de vwo ruiruo nu .
Inenikristi che muọghọ kẹ urhi rẹ ẹkuotọ na , siẹrẹ ayen da hẹ ẹkuotọ rẹ urhi na ghwa rhọnvwe nẹ ohwo vwo ọhwunu - u . ​ — Rom 13 : 1 .
Vwọ kpahen obo ra sa vwọ chochọn rẹ oma rẹ ohwo vwo nẹ abọ rẹ ihwo re gba ohwo ẹgua , re ni uyovwinrota na , “ How to Prevent Rape ” vwẹ Awake ! rẹ March 8 , 1993 .
Wọ sa mrẹ evuẹ efa ri shekpahen iruo re de muẹ ọhwunu , vwẹ Uwevwin Orhẹrẹ rẹ November 1 , 2005 , aruọbe 31 ; kugbe ọ rẹ July 15 , 1983 , aruẹbe 25 - 26 .
( Ọ rẹ oyibo )
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Oniọvo ro ghwoghwo ota kẹ ohwo rọ wian vwẹ udju ra kọn omamọ rẹ apo phiyọ vwẹ Grójec
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2016 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
“ Jiri Ọrovwohwo na ! . . .
Kidie ọ vẹ ehrọre , une rẹ ejiro fo kẹ . ” ​ — UNE 147 : 1 .
UNE : 104 , 152
vwọ riẹn nẹ Jihova vwo ẹguọnọ wẹ ?
vwo vwo imuẹro nẹ Jihova cha sẹro wẹ ?
vwọ riẹn oborẹ Jihova vwẹ odjekẹ rẹ Baibol na vwọ sẹro rẹ ihwo rọyen ?
1 - 3 . ( a ) Omarẹ ọke vọ yen e vwo si Une Rẹ Ejiro 147 na ?
( b ) Die yen e se yono nẹ Une Rẹ Ejiro 147 ?
OHWO da nabọ ruiruo ra vwọ kẹ , yẹrẹ o de dje uruemu oyoyovwin ọvo phia kerẹ Onenikristi , ke jiro .
E de se jiri ohworakpọ fikirẹ obo ro ruru , kọyen ofori dẹn re vwo jiri Jihova Ọghẹnẹ !
Avwanre se jiro fikirẹ ẹgba rọyen rọ basa - an , ra sa mrẹ womarẹ obo rọ mare ; e ji se jiro fikirẹ ẹguọnọ ro dje kẹ ihworakpọ , rọ nabọ teyenphia womarẹ izobo ọtanhirhe rẹ Ọmọ rọyen .
Ohwo ro si Une Rẹ Ejiro 147 na , nabọ jiri Jihova .
O de ji durhie ihwo efa nẹ , e rhi nene ọyen jiro . ​ — Se Une Rẹ Ejiro 147 : 1 , 7 , 12 .
Avwanre ghwe vughe ohwo ro si une nana - a , ẹkẹvuọvo ọ họhọre nẹ ohwo ro siro , diarọ ọke rẹ ihwo rẹ Izrẹl vwo rhivwin rhe Jesusalẹm vwo nẹ ẹdia rẹ eviẹn vwẹ Babilọn .
( Une 147 : 2 ) Ọ sa dianẹ aghọghọ ro rhere ọke rẹ ihwo rẹ Ọghẹnẹ vwọ rhoma rhivwin rhe asan rẹ ayen da sa nabọ ga Ọghẹnẹ , yen muro vwo jiri Jihova .
Ẹkẹvuọvo , o ji djunute erọnvwọn efa ri muro vwo ru ọtiọyen .
Die yen erọnvwọn na ?
Die yen se mu we vwo kperi phia nẹ “ jiri Ọrovwohwo ” ? ​ — Une 147 : 1 .
Mavọ yen oma ru ihwo rẹ Izrẹl ọke rẹ Sairọs vwo siobọnu ayen , kẹ diesorọ ?
Di roro ẹdia rẹ ihwo rẹ Izrẹl mrẹ oma rayen phiyọ ọke rẹ ayen vwọ hẹ eviẹn vwẹ Babilọn .
Ihwo ri mu ayen na ke vwẹ ayen vwọ jehwẹ , rẹ ayen vwọ ta : “ So une ọvo ri Zayọn na kẹ avwanre . ”
Ọke yena , jẹ a ghwọrọ Jerusalẹm re , rọ dia esiri rẹ aghọghọ rayen .
( Une 137 : 1 - 3 , 6 ) Ihwo rẹ Ju rhe vwo ẹwẹn rẹ ayen vwọ so une - e .
Udu rayen vwirhirin , uchebro vẹ ọbọngan yen ayen guọnọre .
Ọke wọ yanran na , vwo nene aroẹmrẹ rẹ Ọghẹnẹ , Sairọs rọ dia ovie rẹ Pẹsha de sivwin ayen .
O vwo phi Babilọn kparobọ nu , ọ da ta : “ Ọrovwohwo na , . . . nẹ me bọn uwevwi kẹ vwi Jerusalẹm . . .
Kohwo kohwo vwẹ ohri rẹ ihwo rọye , Ọrovwohwo Ọghẹnẹ rọye nene dia . E jo kpo . ”
( 2 Ikun 36 : 23 ) O muẹro dẹn nẹ eta yena nẹrhẹ oma vwerhen ihwo rẹ Izrẹl rehẹ Babilọn !
Die yen ọbuine na ta kpahen ẹgba rẹ esivwon rẹ Jihova ?
Dede nẹ Jihova vwẹ ọbọngan kẹ ẹgborho rẹ Izrẹl kerẹ ẹko , ọ je bọn ohwo vuọvo gan .
Ọtiọyen ọ je hepha nonẹna .
Vwọ kpahen Ọghẹnẹ , ọbuine na de si : “ O sivwe ohwo rẹ udu rọye vwirhiri , ọ gba era rayen . ”
( Une 147 : 3 ) Vwọrẹ uyota , Jihova vwẹrote ihwo ri hirharoku ebẹnbẹn , owenẹ ọ dia ọ rẹ ugboma yẹrẹ ọ rẹ iroro .
Jihova muegbe ro vwo bru avwanre uche ji ru udu rẹ avwanre gan . ( Une 34 : 18 ; Aiz .
57 : 15 ) Ọ kẹ avwanre aghwanre vẹ ẹgba rere e se vwo yerin ghene koka koka rẹ ebẹnbẹn re hirharoku . ​ — Jems 1 : 5 .
Erere vọ yen avwanre sa mrẹ vwo nẹ ota rẹ ọbuine na vwẹ Une Rẹ Ejiro 147 : 4 ?
( Ni uhoho rẹsosuọ na . )
Ọbuine na de ku ota rọyen rhẹriẹ kpo obo idjuvwu na , rọ vwọ tanẹ Jihova “ riẹn unu rẹ isio na , o mu odẹ kẹ ayen ejobi . ”
( Une 147 : 4 ) Die nẹrhẹ ọbuine na ku ota rọyen rhẹriẹ kpo obo idjuvwu na ?
Di roro : Ọbuine na sa mrẹ isio rehẹ obenu na , ẹkẹvuọvo ọ riẹn uche isio re herọ - ọ .
Nonẹna , isio rẹ avwanre mrẹ , rhoma rhi bunphiyọ .
Ihwo evo tare nẹ isio rehẹ evun rẹ ekrun rẹ isio re se Milky Way , te ima buebun .
Ekrun rẹ isio sansan tiọyen re herọ , te oduduru buebun !
Vwẹ ẹro rẹ ohworakpọ , e che se kere aye - en ; ẹkẹvuọvo , Ọmemama na mu odẹ kẹ ayen eje .
Ọnana djerephia nẹ isio na eje pha ghanghanre kẹ Jihova .
( 1 Kọr . 15 : 41 ) Kẹ avwanre ihworakpọ vwo ?
Jihova rọ nabọ riẹn oborẹ isio ọvuọvo yan wan , je riẹn asan wọ hepha , obo re da wẹ , vẹ oborẹ wọ guọnọre !
7 , 8 . ( a ) Ọmrẹvughe vọ yen Jihova vwo kpahen avwanre ?
( b ) Djudje rẹ oborẹ Jihova gbe arodọnvwẹ kẹ ihworakpọ ri jẹgba .
Jihova vwo ẹgba , o ji vwo uruemu erorokẹ vẹ ẹguọnọ , ọtiọyena ọ sa chọn wẹ uko vwo yerin ghene ebẹnbẹn wẹn .
( Se Une Rẹ Ejiro 147 : 5 . )
Wo se no nẹ oborẹ wo hirharoku na vrẹ wẹ oma , oghwa wẹn họhọ nọ kẹ wẹ .
Ẹkẹvuọvo , Ọghẹnẹ riẹn asan rẹ ẹgba wẹn teri , “ ọ karohọ nẹ avwanre iwurhie . ”
( Une 103 : 14 ) Jẹgba sa nẹrhẹ avwanre vwariẹn oruchọ evo abọ buebun .
Ọ da ohwo , siẹrẹ a da ta chọ , nenesi rẹ urhurusivwe rẹ ugboma , yẹrẹ rioma kpahen ihwo efa !
O gbe ohwo unu mamọ nẹ Jihova nabọ vwo ẹruọ rẹ ẹdia avwanre , dede nẹ ọ ta chọ yẹrẹ ruẹ chọ - ọ ! ​ — Aiz .
40 : 28 .
Ọ sa dianẹ wẹwẹ komobọ rhiẹromrẹ ukẹcha rẹ Jihova ọke ọvo rọ wanre wo vwo hirharoku ebẹnbẹn evo .
( Aiz . 41 : 10 , 13 ) Kerẹ udje , ọke rẹ oniọvo aye ọvo re se Kyoko rọ ga kerẹ ọkobaro vwọ kua kpo ẹkuotọ ọfa re ghwoghwo , ofu de dje .
Mavọ yen Jihova vwo djephia nẹ ọyen vwo ẹruọ rẹ ẹdia rọyen ?
Kyoko niroso nẹ iniọvo na bicha ọyen , ayen je nabọ vwo ẹruọ rẹ ẹdia rọ hẹpha .
Kọ ghwa họhọ nẹ Jihova ta kẹ nẹ , “ me vwo ẹguọnọ wẹ , ọ dia fikiridie nẹ wẹwẹ ọkobaro - o , ẹkẹvuọvo kidie wẹwẹ ọmọ mẹ rọ vwomakpahotọ kẹ vwẹ .
Me guọnọre nẹ oma vwerhen owẹ kerẹ ọvo usun rẹ Iseri mẹ ! ”
Mavọ yen Jihova vwo djephia vwẹ akpeyeren wẹn nẹ , “ ẹruọ rọye vwo oba - a ” ?
9 , 10 .
Ukẹcha vọ yen Jihova vwọ kobaro ?
Dje kpahọn .
Ọkiọvo , wọ sa guọnọ ukẹcha rẹ ugboma .
Kerẹ udje , ọ sa dianẹ wọ ro ẹnwan rẹ oborẹ wọ cha re .
Ẹkẹvuọvo , Jihova ma otọ na rere emephran kerẹ ikpemu dede sa vwọ mrẹ emu re !
( Se Une Rẹ Ejiro 147 : 8 , 9 . )
Jihova da sa vwẹ emu re kẹdẹ kẹdẹ kẹ ikpemu na , gbe jẹ o muwẹro nẹ ọ cha kẹ wẹ oborẹ wọ ghene guọnọ . ​ — Une 37 : 25 .
Obo re ma ghanre rẹ Jihova vwọ kẹ avwanre yehẹ erọnvwọn re sa nẹrhẹ esegbuyota avwanre gan , rere avwanre se vwo “ ufuoma rẹ Ọghẹnẹ rọ nọ ẹruọ ejobi . ” ( Fil .
4 : 6 , 7 ) Kerẹ udje , oniọvo Mutsuo vẹ aye rọyen mrẹ ukẹcha rẹ Jihova ọke rẹ oghwe rode ọvo vwo ku Japan vwẹ 2011 .
Enu uwevwin rayen rẹ ayen yenri , yen sivwin ayen .
Ẹkẹvuọvo , ọgbogho na guọghọ ekuakua rayen eje .
Uvun otete ọvo rọhẹ ubruwevwin obenu rẹ uwevwin rayen rọ guọghọre na , kọyen ayen sherhẹn kọkirhie .
Asan na djirori , o ji mu ebri .
Ọke vwo rhie , kẹ ayen guọnọ oborẹ ayen se vwo ru esegbuyota rayen gan .
2006 Yearbook of Jehovah’s Witnesses kọyen ayen mrẹre .
Mutsuo vwo rhie ọbe na , ọ da mrẹ uyovwinrota na , “ The Deadliest Tsunamis Ever Recorded . ”
O shekpahen otọ ro shuru vwẹ Sumatra vwẹ ukpe rẹ 2004 , rọ so oghwe rode ra je mrẹ ọkpọ rọyen dẹvo - o .
Mutsuo vẹ aye rọyen ke viẹ , rẹ ayen vwo se ikuegbe na .
Ayen da rhe mrẹ nẹ Jihova vwọ ẹguọnọ rayen mamọ , rọ vwọ nẹrhẹ ayen mrẹ ọbọngan rẹ ayen ghwa guọnọ dẹn .
Jihova je ghẹrẹ ayen vwọrẹ ugboma .
Iniọvo na toro emu vẹ ekuakua efa vwo rhe ayen .
Jẹ , obo re ma bọn ayen gan , kẹ ọrhuẹrẹphiyotọ rẹ iniọvo evo re ga vwẹ Umẹ Rọvwẹrote Oghọn Ukoko na vwo bru ayen rhe .
Mutsuo da ta : “ Kọ ghwa họhọ nẹ Jihova mudia kẹrẹ avwanre ohwo vuọvo , rọ vwọ vwẹrote avwanre .
Ẹwẹn avwanre ko rhi totọ ! ”
Ọghẹnẹ da bọn esegbuyota avwanre gan nu , kọ kẹ avwanre ukẹcha rẹ ugboma .
Die yen ofori nẹ e ru rere a sa vwọ mrẹ ukẹcha rẹ Ọghẹnẹ ?
Jihova choma ọkeneje rọ vwọ “ kpara ohwo re chiyi muotọ vrẹn . ”
( Une 147 : 6a ) Ẹkẹvuọvo , mavọ yen a sa vwọ mrẹ erere nẹ ukẹcha rọyen ?
Ofori nẹ e vwo omamọ oyerinkugbe vẹ Ọghẹnẹ .
Omaevwokpotọ yen cha nẹrhẹ e se vwo oyerinkugbe tiọyen .
( Zẹf . 2 : 3 ) Ihwo ri vwo uruemu rẹ omaevwokpotọ , e nabọ chirakon hẹrhẹ ọke rẹ Ọghẹnẹ che vwo phioba phiyọ oshenyẹ vẹ oja rẹ ayen ria .
Oma rẹ ihwo tiọyena vwerhen Jihova .
12 , 13 . ( a ) Die yen avwanre kẹnoma kẹ , rere a sa vwọ mrẹ ukẹcha rẹ Ọghẹnẹ ?
( b ) Amono yen Jihova vwo omavwerhovwẹn kpahen ?
Vwọba , Ọghẹnẹ cha “ vwẹ ohwo umwemwu phiotọ . ”
( Une 147 : 6b ) Eta yena vwo ọkpan !
Avwanre da guọnọ mrẹ erere vwo nẹ ẹguọnọ ro jẹ rhẹriẹ rẹ Jihova je vrabọ rẹ ophu rọyen , kẹ avwanre vwo utuoma rẹ obo ro vwo utuoma kpahen .
( Une 97 : 10 ) Kerẹ udje , ofori nẹ avwanre vwo utuoma kpahen ọfanrhiẹn .
Ọnana mudiaphiyọ nẹ avwanre me kẹnoma vwọ kẹ kemu kemu rọ sa kpare urhurusivwe rẹ ọfanrhiẹn , ọnana ji churobọ si ihoho rẹ ihwo re banphiyọ . ( Une 119 : 37 ; Mat .
5 : 28 ) Jẹ , ọ cha ghwa lọhọ - ọ , ẹkẹvuọvo ebruphiyọ rẹ Jihova ghanre vrẹ ẹgbaẹdavwọn rẹ avwanre .
E se vwo phi ẹdia nana kparobọ , kẹ avwanre vwẹroso Jihova .
Oma cha sa vwerhọn siẹrẹ avwanre da vwẹroso oborẹ ihwo rẹ akpọ na vwẹroso , yẹrẹ “ ogangan rẹ iyesi - i . ”
O ji fo nẹ a vwẹroso “ igbawọ rẹ ohwo - o , ” kerẹ asan ra da mrẹ nẹ usivwin se nẹ obọ rẹ avwanre yẹrẹ ihwo efa rhe .
( Une 147 : 10 ) Ukperẹ ọtiọyen , e jẹ avwanre yare ukẹcha rẹ Jihova .
Vwọ fẹnẹ ibruche rẹ akpọ na , ofu ẹrhovwo avwanre che se dje Jihova - a , ọ da tobọ dianẹ avwanre nọkpẹn rẹ ukẹcha mie abọ buebun .
“ Ọrovwohwo vwo omavwerhe kpahe otu re djẹ oshọ rọye , re vwẹ ẹro so ẹguọnọ rọye ro jẹ rhẹriẹ na . ”
( Une 147 : 11 ) Fikirẹ ẹguọnọ ro jẹ rhẹriẹ rọyen , o muẹro dẹn nẹ o che se chukoku avwanre - e , ọ cha chọn avwanre uko vwo phi iroro echọchọ kparobọ .
Imuẹro vọ yen kẹ ọbuine na uduephiophiyawọ ?
Jihova kẹ avwanre imuẹro nẹ ọyen cha chọn avwanre uko .
Ihwo rẹ Izrẹl vwo rhivwin rhe Jerusalẹm , ọbuine na da so une nana kpahen Jihova : “ Ọ vwẹ ogangan kẹ ogbẹn rẹ anurhoro wẹn ; ọ vwẹ ebruba kẹ emọ rẹ evun wẹn .
O phi ufuoma phihọ ughwru wẹn . ”
( Une 147 : 13 , 14 ) Oma vwerhen ọbuine na mamọ rọ vwọ riẹn nẹ Jihova che ru anurhoro rẹ orere na gan rere oma se fu ihwo rọyen !
Mavọ yen Ota rẹ Ọghẹnẹ sa vwọ chọn avwanre uko vwẹ ọke rẹ ebẹnbẹn ?
( Ni ẹkoreta 15 - 17 )
15 - 17 . ( a ) Ẹwẹn vọ yen e se vwo kpahen ebẹnbẹn avwanre ọkiọvo , kẹ mavọ yen Jihova vwọ chọn avwanre uko womarẹ Baibol na ?
( b ) Djudje rẹ oborẹ ota rẹ Ọghẹnẹ “ djẹ ghwraghwraghwra . ”
Dede nẹ ebẹnbẹn evo sa so ẹnwan kẹ wẹ , Jihova sa kẹ wẹ aghwanre wo se vwo yerin ghene ayen .
Vwọ kpahen Ọghẹnẹ , ọbuine na da ta : “ O ji urhi rọye ro akpọ na ejobi ; ota rọye djẹ ghwraghwraghwra . ”
Ọke ro vwo djisẹ rẹ Jihova kerẹ ohwo ro “ siobọ nẹ imicho , ” “ hra evwru , ” je “ phi imicho kpokẹ kpokẹ kufia , ” ọbuine na da nọ : “ Kono se mudia ekpahe rọye ? ”
Vwọba , ọ da je tanẹ Jihova “ si unu nẹ ota rọye ọ da wran ayen . ”
( Une 147 : 15 - 18 ) Ọghẹnẹ rẹ avwanre ro me vwo aghwanre vẹ ẹgba , ro suẹn imicho vẹ evwru na , sa chọn wẹ uko vwo phi koka koka rẹ ebẹnbẹn kparobọ .
Nonẹna , Jihova suẹn avwanre womarẹ Baibol na .
“ Ota rọyen djẹ ghwraghwraghwra , ” kidie kpakpata yen ọ vwọ reyọ odjekẹ rẹ avwanre guọnọre , vwọ kẹ avwanre .
Di roro kpahen erere ra mrẹ vwo nẹ Baibol na , ẹbe vẹ erọnvwọn efa rẹ “ odibo esiri na ” teyan phia , JW Broadcasting re nẹ , wẹbsaiti rẹ jw.org na , ekpako ukoko re chọn avwanre uko , kugbe obicha rẹ ọkieje rẹ iniọvo rẹ ukoko na . ( Mat .
24 : 45 ) Aphro herọ - ọ , Jihova ghene vwẹ odjekẹ ra guọnọre , vwọ kẹ avwanre kpakpata .
Simone rhiẹromrẹ ẹgba rẹ Ota rẹ Ọghẹnẹ .
O nẹ oma rọyen kueku , nẹ Jihova che se vwo omavwerhovwẹn kpahen ọye - en .
Ẹkẹvuọvo , ọke rẹ ofu de dje , kọ nẹrhovwo rhe Ọghẹnẹ nẹ ọ chọn ọyen uko .
O ji se Baibol na kọke kọke .
Ukuko na , ọ da ta : “ Me mrẹ ukẹcha rẹ Jihova vwẹ kẹdia kẹdia ri mi hirharoku . ”
Ọnana chọn rọ uko vwọ vwẹ ẹro abavo vwo ni oma rọyen .
Die yen kẹ wẹ imuẹro nẹ Jihova si we te oma , kẹ die yen se mu we vwo kperi phia nẹ , “ Jiri Ọrovwohwo na ! ” ?
Ọbuine na riẹnre nẹ ihwo rẹ Ọghẹnẹ ọvo yen vwo aroesiri rọyen .
Ayen ọvo yen Ọghẹnẹ vwẹ “ ota , ” “ ẹgha vẹ irhi rọye kẹ . ”
( Se Une Rẹ Ejiro 147 : 19 , 20 . )
Nonẹna , ọyen okpuphẹn rode ra vwọ vwẹ odẹ rẹ Ọghẹnẹ vwo se avwanre .
Avwanre vwo omamọ oyerinkugbe vẹ Ọghẹnẹ kidie avwanre riẹn Jihova , avwanre je vwẹ Ota rọyen vwo ruiruo vwẹ akpeyeren avwanre .
Kerẹ ọbuine ro si Une Rẹ Ejiro 147 na , erọnvwọn buebun herọ ri se mu we vwo kperi phia nẹ , “ Jiri Ọrovwohwo na ! ”
wo mi ji durhie ihwo efa nẹ ayen nene uwe ru ọtiọyen .

“ Jẹn oma rẹ Ọrovwohwo vwerhe owẹ kọ vwẹ obo rẹ udu wẹn guọnọre kẹ wẹ . ” ​ — UNE 37 : 4 .
UNE : 89 , 140
Ojẹ vọ yen sa kẹ wẹ ebruphiyọ rẹ bẹdẹ ?
Die yen ighene rehẹ ẹga ọkieje se yono no rhe ?
Erhuvwu vọ yen iruo rẹ ọkobaro sa ghwa rhe ?
Orhiẹn vọ ro shekpahen obaro na yen ighene che bru , kẹ diesorọ oshọ vwo jẹ ayen e muo ?
( Ni uhoho rẹsosuọ na . )
IGHENE , o muẹro nẹ ovwan cha rhọnvwe nẹ , aghwanre herọ siẹrẹ ohwo rọ guọnọ kpo asan da jiroro phiyotọ .
Akpeyeren họhọ oyan rẹ awusheri , ọke rẹ ohwo vwọ hẹ eghene yen me vwo fo nẹ ọ jiroro rẹ obo rọ cha yan wan .
Jẹ ọ ghwa lọhọ e vwo ru ọtiọye - en .
Ọmọtẹ ọvo re se Heather da ta : “ Ọ ghwa lọhọ re vwo brorhiẹn rẹ obo ra cha vwẹ akpeyeren ohwo ru - u . ”
Ẹkẹvuọvo , fiudugberi .
Jihova vuẹ ihwo rọyen nẹ , “ wo jẹ ofu dje we - e , kidie Mẹvwẹ Ọghẹnẹ wẹn ; Me kẹ wẹ ogangan , Me cha wẹ uko . ” ​ — Aiz .
41 : 10 .
Mavọ wo ru riẹn nẹ Jihova guọnọre nẹ wo muegbe wo vwo yerin akpọ rẹ omavwerhovwẹn ?
Jihova bru ovwan uche nẹ , ovwan vwẹ aghwanre vwo muegbe oka rẹ akpọ rẹ ovwan che yerin .
( Aghwo . 12 : 1 ; Mat .
6 : 20 ) Ọ guọnọre nẹ oma vwerhen ovwan .
Ekuakua iyoyovwin rọ mare , te avwerhen rẹ emu sansan , erọnvwọn ri vwo erhuvwu ra mrẹ , kugbe edo sansan re nyo , djerephia nẹ o vwo ọdavwẹ rẹ avwanre .
Di roro , ọ nabọ vwẹrote avwanre , ji yono avwanre idjerhe rẹ akpeyeren ro me yovwin .
Jihova da ta kẹ ihwo re sen uchebro rọyen : “ Wọ . . . jẹ obo ri tu vwe oma . . . .
Nighe , idibo mẹ cha ghọghọ , ẹkẹvuọvo oma cha vo owẹ . . . .
Nighere , idibo mẹ cha so ine fiki rẹ aghọghọ rọ hẹ udu rayen . ” ( Aiz .
65 : 12 - 14 ) Oma nabọ vwerhen Jihova siẹrẹ ihwo rọyen de bru omamọ orhiẹn . ​ — Isẹ .
27 : 11 .
Oka rẹ akpọ vọ yen Jihova guọnọre nẹ wo yerin ?
Iroro vọ yen Jihova vwo kpahen owẹ ?
Ọghẹnẹ ma ihworakpọ rere ayen vwo yono , je fuevun kpahọn , rere oma sa vwọ vwerhen ayen .
( Une 128 : 1 ; Mat . 5 : 3 ) Ọ ma avwanre fẹnẹ eranvwe , kidie oborẹ eranvwe ghwa riẹn , ọyen ayen vwọ re emu , da ame , ji vwiẹ .
Ọ ghwa dia oka rẹ akpọ yena yen Ọghẹnẹ guọnọre nẹ wo yeri - in , ọ guọnọre nẹ wo ru erọnvwọn efa re cha nẹrhẹ oma vwerhen owẹ .
Ọmemama wẹn , ọyen “ Ọghẹnẹ rẹ ẹguọnọ ” rẹ oma vwerhan , ọ ma ohworakpọ “ vwẹ oma rọye . ” ( 2 Kọr . 13 : 11 ; 1 Tim . 1 : 11 ; Jẹn .
1 : 27 ) Oma cha vwerhen owẹ siẹrẹ wọ da vwẹrokere Ọghẹnẹ rẹ ẹguọnọ na .
Wọ mrẹ orugba rẹ eta rẹ Baibol nana vwẹ akpeyeren wẹn jovwo re ? “ [ “ Omavwerhovwẹn , ” NW ] herọ kẹ ọkokẹ nọ ohwo ra kẹ . ”
( Iruo 20 : 35 ) Ọnana uyota ọvo kiriguo vwẹ akpeyeren .
Kọyensorọ , Jihova vwọ guọnọ nẹ wọ tẹnrovi oborẹ wo se vwo dje ẹguọnọ kẹ ọyen kugbe ihwo efa . ​ — Se Matiu 22 : 36 - 39 .
4 , 5 .
Die yen kẹ Jesu omavwerhovwẹn ?
Ighene , Jesu phi udje ọgbagba phiyotọ kẹ ovwan .
Aphro herọ - ọ , Jesu nabọ heha ọke rọ vwọ omotete .
Ota rẹ Ọghẹnẹ tare nẹ o vwo “ ọke ra vwọ hwẹ . . . vẹ ọke ra vwọ heha . ” ( Aghwo .
3 : 4 ) Jesu ji sikẹrẹ Jihova womarẹ uyono rẹ Ọbe Ọfuanfon na .
Ọke rọ vwọ hẹ ẹgbukpe 12 , o gbe iyono rehẹ uwevwin ẹga na unu , rẹ ayen vwọ mrẹ “ obo ro vwo ẹruọ ” rẹ Isiesi Ọfuanfon na te , kugbe “ ekpahọ rọye . ” ​ — Luk 2 : 42 , 46 , 47 .
Jesu da rhe dia omiragua rẹ oma vwerhan .
Die nẹrhẹ ọ dia ọtiọyen ?
Ọ riẹnre nẹ Ọghẹnẹ guọnọre nẹ o “ gbe ikun esiri na kẹ ivwiogbere .
[ Ọ me je vwẹ ] Orẹmrẹ kẹ otu ri rhuẹro . ”
( Luk 4 : 18 ) Oma vwerhen Jesu ro vwo ru oborẹ Ọghẹnẹ guọnọ mie .
Une Rẹ Ejiro 40 : 8 dje ẹwẹn ro rhe Jesu phia : “ Me vwo omavwerhe ru ọhọre wẹn , E Ọghẹnẹ mẹ . ”
Jesu vwo omavwerhovwẹn ro vwo yono ihwo kpahen Ọsẹ rọyen .
( Se Luk 10 : 21 . )
Ọke rẹ Jesu vwo yono aye ọvo kpahen ẹga rẹ uyota nu , ọ da ta kẹ idibo rọyen : “ Emu mẹ vwenẹ hẹ eruo rẹ ọhọre rẹ ọ ro ji vwe rhe , re mi vwo ru iruo rọye re . ”
( Jọn 4 : 31 - 34 ) Ẹguọnọ rẹ Jesu dje kẹ Ọghẹnẹ kugbe ihwo efa yen nẹrhẹ oma vwerhọn .
Ọ je sa nẹrhẹ oma vwerhen owẹ .
Diesorọ o vwo fo nẹ wọ vwẹ iroro wẹn vwọ nẹ Inenikristi ri tedje ?
Inenikristi buebun mrẹ omavwerhovwẹn , kidie ayen vwẹ ọke eghene rayen vwọ ga kerẹ ekobaro .
Wo se bru iniọvo tiọyena ra , rere wọ vuẹ ayen obo wọ guọnọ ru .
Baibol na tare nẹ , “ ọvwiroro rha hẹ asa - an emu ejobi ko she chọ , ẹkẹvuọvo ọvwiroro da herọ emu ko she phihọ . ”
( Isẹ 15 : 22 ) Iniọvo nana cha vuẹ wẹ erọnvwọn buebun rẹ ẹga rẹ ọkieje se yono uwe , re cha chọn wẹ uko vwẹ akpeyeren .
Dede nẹ Jesu yono mie ọsẹ rọyen vwẹ obo odjuvwu , o ji yono erọnvwọn efa buebun vwẹ iruo aghwoghwo ro ruru vwẹ otọrakpọ na .
Kerẹ udje , o yonori nẹ aghọghọ herọ siẹrẹ a da sa vwẹ ovuẹ na vwo te ubiudu rẹ ihwo re yono , je sẹro rẹ ọyọnregan vwẹ ọke rẹ ọdavwini .
( Se Aizaya 50 : 4 ; Hib .
5 : 8 ; 12 : 2 ) E jẹ a fuẹrẹn oboresorọ ẹga ọkieje na vwọ dia iruo rọ sa kẹ wẹ omavwerhovwẹn .
Diesorọ ighene buebun vwo vwo omavwerhovwẹn kpahen iruo aghwoghwo na ?
Jesu vuẹ idibo rọyen nẹ , “ ovwan gba yanran re we re [ “ ru idibo rẹ ihwo , ” NW ] . . . we yono ayen . ”
( Mat . 28 : 19 , 20 ) Ọyena omamọ rẹ ojẹ siẹrẹ wọ da guọnọ dia uvi rẹ oghwoghwota , kidie ọ cha nẹrhẹ oma vwerhen owẹ vẹ Jihova .
Kirobo rọ je hepha vwẹ iruo efa , ọ guọnọ ọke tavwen wọ ke sa dia ọwena vwẹ iruo nana .
O kri nọ na - a , oniọvo ọvo re se Timoti rọ ton iruo ọkobaro phiyọ vwẹ ọke eghene rọyen da ta : “ Oma vwerhen ovwẹ nẹ me ga Jihova kerẹ ọkobaro , kidie ọnana idjerhe mi se vwo dje ẹguọnọ mẹ kẹ .
Ọke ri jovwo , mi vwo ohwo ọvuọvo mi vwẹ Baibol yono - o , ẹkẹvuọvo vwẹ uvwre rẹ emeranvwe ọvo mi vwo kpo ẹkuotọ ọfa re ghwoghwo , ki mi rhi vwo ihwo buebun mi vwẹ Baibol yono .
Ọvo usun rayen kọ tobọ cha uyono .
Mi vwo wontọ nẹ Isikuru ri Baibol Vwọkẹ Iniọvo Eshare Re je Rọvwọ - ọn , * ke mu vwe kpo ẹkuotọ ofa . Enẹna , ihwo ẹne yen me vwẹ Baibol yono .
Oma vwerhen ovwẹ mi de yono ihwo , kidie me mrẹ oborẹ ẹwẹn ọfuanfon na chọn ayen uko vwo ruẹ ewene vwẹ akpeyeren rayen . ” ​ — 1 Tẹsa .
2 : 19 .
Idjerhe vọ yen ighene evo vwọ nabọ vwobọ vwẹ iruo rẹ odibo egbe na ?
Ighene evo yono ephẹrẹ ọfa .
Kerẹ udje , Jacob ro nẹ North America rhe da ta : “ Me vwọ hẹ ẹgbukpe ighwrẹn , buebun rẹ emọ iklasi mẹ , ihwo rẹ Vietnam .
Me guọnọ vuẹ ayen kpahen Jihova , ọtiọyena mi de yono ephẹrẹ rayen .
Ọke yena , me reyọ Uwevwin Orhẹrẹ rẹ oyibo na vwo yono ọ ra fan kpo Vietnamese .
Mi de ji mu ugbeyan rẹ iniọvo evo rehẹ ukoko rẹ Vietnamese rọ kẹrẹ ovwẹ .
Mi vwo te ẹgbukpe 18 , me da ton iruo ọkobaro phiyọ .
Ọke vwọ yanran na , e de durhie uvwe kpo Isikuru ri Baibol Vwọkẹ Iniọvo Eshare Re je Rọvwọ - ọn .
Isukuru nana yen chọn vwẹ uko vwẹ asan me da ga kerẹ ọkobaro enẹna .
Mẹvwẹ ọvo yen ọkpako vwẹ ẹko ra da jẹ ephẹrẹ rẹ Vietnamese re me hepha na .
O gbe ihwo rẹ Vietnam buebun unu nẹ mi se yono ephẹrẹ rayen .
Buebun rayen nabọ durhie uvwe ro uwevwin , ke me vwẹ Baibol vwo yono ayen .
Evo usun rayen yerin te ẹdia rẹ ebrophiyame re . ” ​ — Ni Iruo 2 : 7 , 8 .
Die yen iruo aghwoghwo na se yono avwanre ?
Iruo aghwoghwo na sa nẹrhẹ ohwo dia ọwena rẹ ota , ọ je sa nẹrhẹ a dia ọgbowian , ohwo ro se fiudugberẹ kugbe ohwo rọ je ta ota vẹ aghẹnghẹn .
( Isẹ 21 : 5 ; 2 Tim . 2 : 24 ) Ma rho , iruo aghwoghwo na cha nẹrhẹ wọ riẹn ẹkpo rẹ Baibol sansan re sa bọn esegbuyota wẹn gan .
Ọ je nẹrhẹ avwanre vẹ Jihova wian kuẹgbe . ​ — 1 Kọr .
3 : 9 .
Mavọ yen wọ sa vwọ mrẹ aghọghọ vwẹ iruo rẹ aghwoghwo na , ọ da tobọ dianẹ ihwo kerhọ vwẹ ẹkuotọ wo de ghwoghwo - o ?
Wọ sa riavwerhen rẹ iruo rẹ aghwoghwo wẹn , ọ da tobọ dianẹ imihwo krẹn yen kerhọ vwẹ ekogho wọ da wian .
Iruo odibo egbe na , dia iruo rẹ ohwo ọvo - o .
Ukoko na eje yen cha guọnọ ihwo ri vwo ẹwẹn esiri .
Dede nẹ oniọvo ọvo yen che yono ohwo tiọyena vwọ dia odibo rẹ Jesu , ihwo eje yen hiẹ guọnọ ohwo na , eriyina , aghọghọ na kẹ ọ rẹ ihwo eje .
Kerẹ udje , Brandon ghwọrọ ẹgbukpe irhirin vwọ ga kerẹ ọkobaro vwẹ ẹkuotọ rẹ ihwo buebun rhọnvwan kerhọ - ọ .
Ọ da ta : “ Oma rẹ aghwoghwo na vwerhen ovwẹ , kidie ọyen owian rẹ Jihova vwọ kẹ vwẹ .
Mi ghwe vwo wontọ nẹ isikuru , me da ton iruo ọkobaro phiyọ .
Me nabọ vwẹ uchebro kẹ ighene eshare rehẹ ukoko na . Ẹyan - obaro rayen nẹrhẹ oma vwerhen ovwẹ .
Mi vwo wontọ nẹ Isikuru ri Baibol Vwọkẹ Iniọvo Eshare Re je Rọvwọ - ọn , e de ji vwe kerẹ ọkobaro kpo asan ọfa re ghwoghwo .
Dede nẹ mi ji rhi yono ohwo te ẹdia rẹ ebrophiyame - e , jẹ iniọvo efa ru ọtiọyen re .
Oma vwerhen ovwẹ nẹ me brorhiẹn mi vwo vwobọ vwẹ iruo aghwoghwo na vọnvọn . ” ​ — Aghwo .
11 : 6 .
Iruo vọ vwevunrẹ ẹga na yen ighene buebun riavwerhen rọyen ?
Uphẹn rẹ ẹga buebun rhiephiyọ vwẹ ukoko rẹ Jihova .
Kerẹ udje , ighene buebun vwomakpahotọ vwọ kẹ iruo rẹ ebabọn vwevunrẹ ukoko na .
A guọnọ Eguan Ruvie buebun asaọkiephana .
Ebabọn tiọyena vwẹ urinrin kẹ Ọghẹnẹ , e je sa nẹrhẹ oma vwerhen owẹ .
Aghọghọ herọ ra vẹ iniọvo efa da wian kuẹgbe .
Iruo rẹ ebabọn rẹ ukoko na ji yono ohwo obo ra sa kẹnoma kẹ omaẹwan , obo ra sa vwọ dia ọgbowian , kugbe obo re se vwo nene odjekẹ rẹ iniruo re vwo mu .
Ebruphiyọ buebun herọ vwọ kẹ ihwo rehẹ ẹga ọkieje ( Ni ẹkoreta 11 - 13 )
Idjerhe vọ yen iruo ọkobaro na sa vwọ nẹrhẹ uphẹn efa te ohwo obọ vwẹ ẹga rẹ Jihova ?
Oniọvo ọvo re se Kevin da ta : “ Nẹ ọkiemọ rhe yen me vwọ guọnọ ro ẹga ọkieje .
Mi vwo te ẹgbukpe 19 , me da ton iruo ọkobaro phiyọ .
Oniọvo ọvo ro ruiruo rẹ ebabọn , da kẹ vwẹ owian rẹ ubrọke .
Iruo yena kọyen me vwọ ghẹrẹ oma mẹ .
Etiyin kọyen mi de yono iruo rẹ uwevwin ẹkanrọ , kugbe obo ra ghwẹ ẹchẹ vẹ evakpo phiyọ uwevwin .
Me ghwọrọ ẹgbukpe ivẹ vwo vwobọ vwẹ iruo rẹ ebabọn rẹ iwevwin rẹ iniọvo sansan vẹ Eguan Ruvie rẹ ogiribo rode guọghọre .
Mi vwo nyo nẹ a guọnọ iniọvo re tẹn ona rẹ ebabọn vwẹ South Africa , me da vwomakpahotọ vwọ kẹ iruo na .
Kọ ghwa họhọ nẹ me nẹ iruo rẹ ebabọn rẹ Ọguan Ruvie ọvo vwo kpo ọfa kudughwrẹn kudughwrẹn .
Ẹko me da wian na họhọ orua kẹ vwẹ , kidie avwanre yerẹn kuẹgbe , ru uyono , je wian kuẹgbe .
Oma je vwerhen ovwẹ me vẹ iniọvo rẹ ekogho na vwọ wian kuẹgbe vwẹ aghwoghwo kudughwrẹn kudughwrẹn .
Orhiẹn mi bruru vwẹ ọkiemọ , rhe nẹrhẹ oma vwerhen ovwẹ vwẹ idjerhe me nama rhẹro rọye - en . ”
Diesorọ ighene buebun vwo vwo omavwerhovwẹn kpahen ẹga rẹ Bẹtẹl ?
Iniọvo evo ri brorhiẹn rẹ ayen vwọ ro ẹga ọkieje , ga vwẹ Bẹtẹl asaọkiephana .
Ẹga rẹ Bẹtẹl kẹ ohwo omavwerhovwẹn , kidie kemu kemu re ruẹ vwẹ Bẹtẹl , e ruo vwọ kẹ Jihova .
Iruo rẹ iniọvo re ga vwẹ Bẹtẹl ruẹ , yen nẹrhẹ a sa mrẹ emu rẹ ewẹn .
Oniọvo Dustin rọ ga vwẹ Bẹtẹl da ta : “ Rhanvwẹ ọke me vwọ hẹ ẹgbukpe irhirin ọyen me vwọ brorhiẹn nẹ me cha ga vwẹ Bẹtẹl ; mi ghwe vwo wontọ ne isikuru , me da ton iruo ọkobaro phiyọ .
Ẹgbukpe ọvo gbubro vwọ wan nu , e de durhie uvwe kpo Bẹtẹl ; oboyin kọyen e de yono uvwe ikọmputa kugbe obo ra vwẹ ijini ride vwọ teyen ẹbe .
A vwẹ iyẹnrẹn rẹ ẹyan - obaro rẹ iruo akpọeje rẹ ukoko na phia kẹ orua rẹ Bẹtẹl , tavwen a ke teyọn phia .
Kọke kọke mi de nyọ iyẹnrẹn tiọyena , oma kọ vwerhen ovwẹ .
Ẹga rẹ Bẹtẹl je vwe mamọ , kidie avwanre chọn ihwo uko vwo siẹkẹrẹ Jihova . ”
Mavọ wo se vwo muegbe vwọ kẹ iruo rẹ ẹga ọkieje ?
Die yen ofori nẹ wo ru , wọ sa vwọ ro ẹga ọkieje ?
Vwọ vrẹ korọnvwọn korọnvwọn , iruemu re jiri kẹ Inenikrisi cha chọn wẹ uko vwọ ga Jihova vọnvọn .
Eriyina , nabọ frẹkotọ yono Baibol na , roro kpahọn , rere wọ je kpahenphiyọ enọ vwẹ uyono .
Wọ je vwọ hẹ isikuru , davwẹngba wo yono oborẹ wọ sa vwọ dia ọwena vwẹ iruo aghwoghwo na .
Dje ọdavwẹ kẹ ihwo efa , nọ ayen enọ vwẹ idjerhe rẹ ona , wọ me je nabọ kerhọ rẹ oborẹ ayen cha ta .
Vwọba , wọ je sa vwomakpahotọ vwọ kẹ iruo rẹ orufon kugbe ẹrhuẹrẹ rẹ Ọguan Ruvie .
Ihwo re vwomakpotọ , ri ji vwo uruemu rẹ omaevwoze , yen Jihova vwọ wian .
( Se Une Rẹ Ejiro 110 : 3 ; Iruo 6 : 1 - 3 ) Ọyinkọn Pọl durhie Timoti nẹ o nene ọyen ruiruo rẹ Imishọnare , kidie iniọvo na “ gbe ikun rọye vwevwerhe . ” ​ — Iruo 16 : 1 - 5 .
Die wo se ru , vwọ ghẹrẹ oma wẹn ?
Iniọvo rehẹ ẹga ọkieje wian vwọ ghẹrẹ oma rayen .
( Iruo 18 : 2 , 3 ) Wo se yono iruo obọ , rọ sa nẹrhẹ wọ mrẹ iruo ubrọke vwẹ ekogho wẹn .
Wọ sa vwẹ iroroẹjẹ wẹn vwọ nẹ oniruo okinriariẹ vẹ ekobaro rehẹ okinriariẹ wẹn .
Nọ ayen kpahen oka rẹ iruo wo se ru kerẹ ọkobaro .
Kidie Baibol na tare nẹ , “ phi iruo wẹn ejobi phihọ obọ rẹ Ọrovwohwo na , obo wo rori ejobi kọ mudia ga . ” ​ — Isẹ 16 : 3 ; 20 : 18 .
Wọ da nabọ ga Ọghẹnẹ vọnvọn vwẹ ọke eghene , mavọ yen ọyena se vwo muegbe wẹn kẹ eghwa efa vwẹ obaro na ?
Vwo imuẹro nẹ Jihova guọnọre nẹ wọ “ yọnrọn arhọ na , ” rọ dia akpọ rẹ omavwerhovwẹn rọ cha na .
( Se 1 Timoti 6 : 18 , 19 . )

Ẹga ọkieje cha nẹrhẹ wo sikẹrẹ iniọvo na , ọ je cha nẹrhẹ wọ dia Onenikristi ro tedje .
Iniọvo buebun rhe mrẹvughe nẹ , omavwerhovwẹn hẹ evunrẹ orọnvwe rayen asaọkiephana kidie ayen nabọ ga Jihova sasasa vwẹ ọke eghene .
Buebun rẹ eya vẹ eshare rehẹ evunrẹ iruo ọkobaro na tavwen ayen ke rọvwọn , ji ruiruo na rhi te nonẹna . ​ — Rom 16 : 3 , 4 .
17 , 18 .
Mavọ yen iroro rẹ ohwo vwo churobọ si ubiudu na ?
Ubiudu yen iroro nẹ cha .
Vwọ kpahen Jihova , Une Rẹ Ejiro 20 : 4 da ta : “ E jọ vwẹ obo rẹ udu wẹn guọnọre kẹ wẹ , ro ru iroro wẹn ejobi gba kẹ we ! ”
Ọtiọyena , gbe roro kpahen oborẹ wọ cha vwẹ akpeyeren wẹn ru .
Roro kpahen oborẹ Jihova ruẹ vwẹ ọke avwanre nana , kugbe obo wo se ru vwẹ ẹga rọyen , rọ cha nẹrhẹ oma vwerhọn .
Wọ da ga Jihova vọnvọn , kẹ wọ cha mrẹ uvi rẹ omavwerhovwẹn .
Akpeyeren tiọyena ghwa ujiri vwo rhe Ọghẹnẹ .
Eriyina , gbe jẹ “ oma rẹ Ọrovwohwo vwerhe owẹ , kọ vwẹ obo rẹ udu wẹn guọnọre kẹ wẹ . ” ​ — Une 37 : 4 .
A vwẹ Isikuru rẹ Ihwo ri Ghwoghwo Uvie Na vwo wene re .
WO HIRHAROKU ẹvwọsuọ rode !
Eshu rọ dia ọvweghrẹn rode na , reyọ orọnvwọn omuomuoshọ ọvo vwọ họnra owẹ .
Die yen orọnvwọn yena ?
Eta oriẹriẹvwe !
Ọ diẹ ugboma wẹn yen ọ guọnọ guọghọ - ọ , ẹkẹvuọvo iroro wẹn .
Ọyinkọn Pọl riẹn omaẹwan eta oriẹriẹvwe rẹ Eshu sa so , ọ da kẹnoma kẹ , ẹkẹvuọvo ọ dia Inenikristi eje vwẹ ọke rọyen , yen riẹn ọnana - a .
Inenikristi evo vwẹ Kọrẹnt vwẹroso omobọ rayen te ẹdia rẹ ayen vwo roro nẹ , emu vuọvo che se geren ayen she - e . ( 1 Kọr .
10 : 12 ) Kọyensorọ Pọl vwọ vuẹ ayen ota nana : “ Oshọ mu vwe nẹ kirobo rẹ ọrọdekọ vwẹ ona phiẹn Ivi na , iroro rẹ ovwan che ghwru nẹ omamọ rẹ ẹga ru we vwọ kẹ Kristi . ” ​ — 2 Kọr .
11 : 3 .
Ota rẹ Pọl na djerephia nẹ avwanre che se mu abọ otọ - ọ .
Wọ ke sa họnre vwọso iroro rẹ ophiẹnvwe , kẹ ofori nẹ wọ riẹn oborẹ eta oriẹriẹvwe muoshọ te , rere wọ davwẹngba vwọ kẹnoma kẹ .
Die yen eta oriẹriẹvwe ?
Vwẹ ẹdia nana , o mudiaphiyọ ra vwọ reyọ eta re dia uyota - a , yẹrẹ eta re chahenre vwọ phiẹn ihwo , e se vwo wene iroro vẹ uruemu rayen .
Ihwo evo niro nẹ eta oriẹriẹvwe , eyen “ efian , ophiẹnvwe , yẹrẹ eta ra vwọ riẹriẹ ohwo wo ruẹ obo rọ guọnọ ru - u , ” ọtiọyena ke ji no phiyọ “ obo re chọre , re sa so omaẹwan , kugbe umwemwu rode ro fori nẹ a kẹnoma kẹ . ” ​ — Ọbe re se Propaganda and Persuasion .
Mavọ yen eta oriẹriẹvwe bra te ?
Ọ họhọ igasi , a mrẹ - ẹ , ẹkẹvuọvo o se hwe ohwo ibrẹro na . Ememerha yen eta tiọyena ro iroro rẹ ohwo .
Rọ vwọ dianẹ a fobọ vwo ọmrẹvughe rẹ eta tiọyena - a , Vance Packard ro yono kpahen uruemu rẹ ihworakpọ da ta : “ A phiẹn buebun avwanre mamọ re , jẹ avwanre riẹnre - e . ”
Ohwo ọvo ro yono ẹbe kodo tare nẹ , eta oriẹriẹvwe yen nẹrhẹ ihwo “ fobọ vwobọ vwẹ iruemu ri muoshọ mamọ , ” kerẹ ‘ ofovwin ephio , ohwekufia , omaẹfẹnẹ , a vwọ họnran vwọsua ẹga efa , kugbe iruemu efa tiọyen . ’ ​ — Ọbe re se Easily Led ​ — A History of Propaganda .
Ihworakpọ ghevweghe da sa vwẹ eta oriẹriẹvwe vwọ phiẹn avwanre , kẹ Eshu vwo ?
Ọ riẹn oborẹ ohworakpọ hepha nẹ ọke ra vwọ ma ayen rhe .
Nonẹna , “ akpọ na ejobi ” hẹ obọ rọyen .
Ọ sa reyọ kemu kemu rọhẹ akpọ na vwọ hra efian rọyen .
( 1 Jọn 5 : 19 ; Jọn 8 : 44 ) Kidie nẹ Eshu nabọ tẹn ona rẹ obo ra reyọ eta oriẹriẹvwe vwo “ rhu ẹro rẹ udu ” rẹ ihwo , e de se , “ ọphiẹn rẹ akpọ na ejobi . ” ( 2 Kọr . 4 : 4 ; Ẹvwọ .
12 : 9 ) Mavọ yen wọ sa vwọ sen eta oriẹriẹvwe rọyen ?
Jesu kẹ avwanre iroroẹjẹ nana rọ sa chọn avwanre uko vwọ sen eta oriẹriẹvwe rẹ Eshu : “ Riẹn uyota na , uyota na ko ru ovwan phihọ ọmuvwiẹ . ”
( Jọn 8 : 31 , 32 ) Ofovwin de she , ọ bẹn rẹ isodje sa vwọ mrẹ evuẹ rẹ uyota , kidie ivweghrẹn na hra efian vwo nene asan eje . Tivọ kọyen avwanre da sa mrẹ evuẹ ra sa vwẹroso ?
Jihova kẹ avwanre evuẹ tiọyen vwẹ Baibol na .
Wọ cha mrẹ obo re sa chọn wẹ uko vwọ họnre vwọso eta oriẹriẹvwe rẹ Eshu vwẹ Baibol na . ​ — 2 Tim .
3 : 16 , 17 .
Vwọrẹ uyota , Eshu je riẹn ọnana .
Kọyensorọ ọ vwọ reyọ akpọ ro suẹn na vwo keke uwe , wo vwo jẹ Baibol na e yono .
Nomaso , wo vwo jẹ ufi rọyen eshe rua !
( Ẹfe . 6 : 11 ) Davwẹngba wọ nabọ “ riẹn ” uyota na fiotọ .
( Ẹfe . 3 : 18 ) Ọ guọnọ ẹgbaẹdavwọn ọgangan wo ki se ru ọtiọyen .
Ẹkẹvuọvo , karophiyọ ota nana rẹ Noam Chomsky tare : “ E che se ku uyota na phiyọ afọnrhe wẹ - ẹn , wẹwẹ ọvo yen cha guọnọ uyota na komobọ . ”
Eriyina , gba “ guọnọ uyota na komobọ . ”
Wo se ru ọtiọyen siẹrẹ wọ da nabọ “ hiẹ ẹbe ọfuanfon na ” kẹdẹ kẹdẹ . ​ — Iruo 17 : 11 .
Wọ sa vwọ họnre vwọso obo ri se miovwo iroro wẹn , ko fori nẹ wọ riẹn oborẹ emu tiọyena muoshọ te , vẹ oborẹ wọ sa vwọ sẹro rẹ oma wẹn
Karophiyọ nẹ Eshu guọnọre nẹ wọ vwẹ ẹgba iroro wẹn vwo ruiruo vwẹ idjerhe rọ chọre .
Diesorọ ?
Kidie eta oriẹriẹvwe , “ ọyen ona rọ wian mamọ ” ma rho kẹ ọke rẹ “ ihwo . . . da mrẹ bẹnbẹn , rẹ ayen vwo roro emu fiotọ , fikirẹ ofudjevwe . ”
( Ọbe re se Media and Society in the Twentieth Century ) Ọtiọyena , wo se kemu kemu wo nyori gbuyota - a .
( Isẹ 14 : 15 ) Reyọ ẹgba iroro rẹ Ọghẹnẹ vwọ kẹ wẹ vwo ruiruo rere wo se vwo ru uyota na phiyọ ọ rẹ obọ wẹn . ​ — Isẹ 2 : 10 - 15 ; Rom 12 : 1 , 2 .
Ihwo re tẹn ona rẹ ofovwin , sa reyọ eta oriẹriẹvwe vwo siẹ udu nẹ ivweghrẹn rayen awọ .
Ayen se ruo , rere ivweghrẹn rayen vwọ họnre omoma rayen , yẹrẹ hẹriẹ oma nẹ ohwohwo .
Iyẹnrẹn ọvo djerephia nẹ , onotu rẹ ofovwin ọvo vwẹ Germany tare nẹ , emu ọvo rọ nẹrhẹ e phi ayen kparobọ vwẹ Ofovwin Akpọeje I yen “ eta oriẹriẹvwe rẹ ivweghrẹn rayen vwọ djẹ uguegue mu ayen , kẹ ayen rhe họhọ afiotọ rọ mrẹ ọrọdekọ . ”
Ona tiọyena yen Eshu vwọ wian , sẹ o se phi ohẹriẹ phiyọ uvwre rẹ iniọvo na , rere ayen vwo chukoku ẹga rẹ Jihova fikirẹ ivun miovwe yẹrẹ oshenyẹ rẹ ayen di vwẹ ẹwẹn roro .
Wo jẹ a phiẹn wẹ - ẹn !
Jẹ Ota rẹ Ọghẹnẹ sun we .
Kerẹ udje , Baibol na tare nẹ , “ vwo ghovwo ohwohwo nẹ otọ rẹ evun rhe . ”
Uchebro nana sa nẹrhẹ a fobọ rhuẹrẹ ẹghwọ phiyọ , rere a sa sẹro rẹ omamọ oyerinkugbe vwevunrẹ ukoko na . ( Kọl . 3 : 13 , 14 ; Mat .
5 : 23 , 24 ) Baibol na je vwọso uruemu re vwo sioma nẹ ohri rẹ iniọvo .
( Isẹ 18 : 1 ) Fuẹrẹn oma wẹn sẹ wọ nabọ họnran vwọsua eta oriẹriẹvwe rẹ Eshu .
Nọ oma wẹn : ‘ Ẹwẹn vọ yen mi djephia , mi vwo hirharoku ẹdia tiọna o kri nọ - ọ na , ẹwẹn rẹ akpọ na gbane ọ rẹ Ọghẹnẹ ? ’ ​ — Gal .
5 : 16 - 26 ; Ẹfe .
2 : 2 , 3 .
Isodje rọ vwomakpotọ kẹ onini rọyen cha sa nabọ họnre - e .
Kọyensorọ ihwo re tẹn ona rẹ obo ra riẹriẹ ohwo , vwọ davwẹngba vwo phiẹ ohẹriẹ phiyọ oyerinkugbe rẹ isodje vẹ onini rọyen .
Ayen sa vwẹ eta tiọna vwọ riẹriẹ isodje na : “ Onini wẹn na dia ohwo ra sa vwẹroso - o ! ”
kugbe “ Wo jẹ ayen sun we ghwrẹ rẹ - ẹ ! ”
Rere ota rayen na se vwo mu we ẹro , ayen sa rionbọ phiyọ echobọ evo ra mrẹre vwẹ oma rẹ onini wẹn vwẹ ọke rọ wanre .
Ọtiọyen Eshu ji ruẹ .
Kọke kọke yen ọ vwọ davwan sẹ o se miovwo ẹwẹn wẹn kpahen ukoko rẹ Jihova .
Kẹ die wo che ru ?
Brorhiẹn wọ vwọ tinkanmu ukoko rẹ Jihova , je vwẹroso ihwo rọ reyọ vwo suẹn ukoko na , o toro jẹgba rẹ wọ mrẹre vwẹ oma raye - en .
( 1 Tẹsa . 5 : 12 , 13 ) Wo de hirharoku eta oriẹriẹvwe ro nẹ obọ rẹ otu ri she nẹ uyota na rhe , yẹrẹ ihwo efa re phiẹn ihwo , owenẹ ọ tobọ họhọ uyota dede , wọ “ fobọ phariẹ - ẹ . ” ( 2 Tẹsa .
2 : 2 ; Taitọs 1 : 10 ) Nene odjekẹ ra vwọ kẹ Timoti .
Sẹro rẹ uyota wo yonori na , wọ me je karophiyọ asan wo de yono .
( 2 Tim . 3 : 14 , 15 ) Vwọrẹ uyota , erọnvwọn buebun herọ re sa nẹrhẹ wọ vwẹroso ihwo rẹ Jihova vwo suẹn avwanre , vwẹ omarẹ ẹgbukpe ujorin ọvo rhire na . ​ — Mat .
24 : 45 - 47 ; Hib .
13 : 7 , 17 .
Karophiyọ nẹ ọ dia ọkieje yen Eshu vwọ wan obuko rua ohwo - o .
Ọkiọvo , ọ sa reyọ uguegue vwọ djo shọ mu avwanre .
“ Ọnana ọvo usun rẹ ena rẹ oriẹriẹvwe rehẹ otọ krire . ”
( Ọbe re se Easily Led ​ — A History of Propaganda ) Kirobo rẹ ọgbaerianriẹn rẹ Britain ọvo re se Philip M . Taylor tare , ihwo rẹ Asiria reyọ “ ona rẹ uguegue vẹ eta oriẹriẹvwe ” vwo suẹn ihwo rẹ ayen muru .
Eshu sa reyọ oshọ rẹ ohworakpọ , omukpahen , oshọ rẹ ughwu , yẹrẹ koka koka rẹ oshọ okamuka vwọ djẹ uguegue mu we , rere wọ vwọ dobọ rẹ ẹga rẹ Jihova ji . ​ — Aiz .
8 : 12 ; Jer .
42 : 11 ; Hib .
2 : 15 .
Wọ vwẹ uphẹn kẹ Eshu nẹ ọ vwẹ oshọ vwo geren uwe she nẹ ẹga rẹ Jihova - a .
Jesu tare nẹ , “ wọ djẹ oshọ rẹ ayen otu ri hwe ugboma - a , o de hwe nu yẹ ogangan rọye reri . ”
( Luk 12 : 4 ) Vwo imuẹro rẹ uve rẹ Jihova , nẹ ọ cha sẹro wẹn je kẹ vwẹ ẹgba “ rọ basa - an , ” ọ je cha chọn wẹ uko vwọ họnre vwọso kemu kemu rọ sa nẹrhẹ oshọ mu we . ​ — 2 Kọr .
4 : 7 - 9 ; 1 Pita 3 : 14 .
Wo de hirharoku ẹdia rọ sa nẹrhẹ oshọ mu we , karophiyọ eta rẹ ọbọngan rẹ Jihova vuẹ Joshua : “ Goma wo yivwaro gangan ; wọ phariẹ - ẹ , wo jẹ ofu dje we - e , kidie Ọrovwohwo Ọghẹnẹ wẹn vẹ owẹ herọ vwi kasan kasan wọ ra ejobi . ”
( Jos .
1 : 9 ) Wo de hirharoku obo re sa so ẹnwan , brokpakpa vuẹ Jihova kpahọn vwẹ ẹrhovwo .
Vwo imuẹro nẹ “ ufuoma rẹ Ọghẹnẹ ” cha “ yọnrọn udu vẹ iroro ” wẹn , rere wọ sa vwọ họnre vwọso eta oriẹriẹvwe rẹ Eshu . ​ — Fil .
4 : 6 , 7 , 13 .
Wọ je karophiyọ eta oriẹriẹvwe rẹ odibo rẹ ovie rẹ Asiria re se Rabshakeh , ta kẹ ihwo rẹ Ọghẹnẹ ?
Ọ vuẹ ayen nẹ , ‘ O vwo emu vuọvo ro se sivwin ovwan nẹ obọ rẹ Asiria - a .
Jihova , rọ dia Ọghẹnẹ rẹ ovwan dede cha sa chọn ovwan uko - o . ’
Vwọba , ọ da ta vwọrẹ aroeyinvwo : ‘ Jihova komobọ yen vuẹ avwanre nẹ a rhe ghwọrọ otọ nana . ’
Kẹ die yen Jihova ta kẹ ihwo rọyen ?
“ Wọ vwi fiki rẹ eta nana rẹ wo nyori na djẹ oshọ - ọ , eta rẹ idibo rẹ ovie rẹ Asiria rọ vwọ phọphọ ovwẹ na . ”
( 2 Ivie 18 : 22 - 25 ; 19 : 6 ) Jihova de ji amakashe rọyen ra ghwọrọ isodje rẹ Asiria 185,000 vwẹ ason vuọvo ! ​ — 2 Ivie 19 : 35 .
Wo ni ifimu jovwo re , wọ da mrẹ ohwo ra phiẹn ?
Ọkiọvo , kẹ wọ ta kẹ oma wẹn vwẹ asan wo chidia na : ‘ Wọ kerhọ raye - en !
Efian yen ayen guẹn na ! ’
Gba vwẹ ẹro roro nẹ emekashe na ta kẹ wẹ : “ Wo jẹ Eshu phiẹn wẹ - ẹ ! ”
Wọ kerhọ rẹ eta oriẹriẹvwe rẹ Eshu - u .
( Isẹ 26 : 24 , 25 ) Kerhọ rẹ Jihova , wọ vwẹrosuọ vwẹ kemu kemu wo ruẹ ejobi .
( Isẹ 3 : 5 - 7 ) Kerhọ rẹ uchebro nana rọ vwọ kẹ wẹ : “ Ghwanre , ọmọ mẹ , rere udu mẹ vwọ ghọghọ . ”
( Isẹ 27 : 11 ) Wo de ru ọtiọyen , kẹ wọ sa họnre vwọso iroro rẹ ophiẹnvwe , ji phikparobọ !
3 Wọ Sa Hẹrhẹ Vẹ Erhiori ?
8 “ Ufuoma rẹ Ọghẹnẹ . . .
Nọ Ẹruọ Ejobi ”
Vwẹ uyono rẹsosuọ na , a cha ta ota kpahen oboresorọ o vwo fo nẹ a vwẹ erhiori hẹrhẹ Jihova .
A je cha fuẹrẹn udje rẹ idibo rẹ Ọghẹnẹ sansan vwẹ ọke awanre ra sa vwẹrokere .
Vwẹ uyono rivẹ na , a cha mrẹ ẹdia sansan rẹ Jihova de ru obo re rhẹro rọye - en .
Ọ cha nẹrhẹ a vwẹrosuọ , ji hẹrhẹ ọke rọ vwọ chọn avwanre uko .
13 Ikuegbe rẹ Akpeyeren ​ — Erere Herọ Siẹrẹ E de Chirakon rẹ Edavwini
17 Obo re Se Vwo Ku Ohwo rẹ Awanre Na Nẹ Oma je Kẹnoma Kẹ
22 Obo re Se Vwo Ku Ohwo Kpokpọ na Phiyọ je Sẹro rẹ Iruemu Rọyen
Uyono rẹsosuọ na che dje obo re se vwo ku ohwo rẹ awanre na nẹ oma , kugbe oboresorọ o vwo fo nẹ e ru ọtiọyen kpakpata .
O ji che dje obo ra sa vwọ kẹnoma kẹ iruemu rẹ ohwo rẹ awanre na riẹriẹriẹ .
Vwẹ uyono rivẹ na , a cha fuẹrẹn iruemu sansan rẹ ohwo kpokpọ na , kugbe obo re se vwo dje ayen phia vwẹ iruo aghwoghwo vẹ akpeyeren rẹ avwanre
27 Ẹguọnọ Ọyen Uruemu Ọghanghanre
30 Irueru Avwanre Vwẹ Ọke Obuko
32 Enọ Rẹ Ihwo Ri Se Ẹbe Avwanre Nọre

“ Ovwan vwo erhiori . ” ​ — JEMS 5 : 8 .
UNE : 78 , 139
Die yen erhiori churobọ si ?
Die yen chọn eya vẹ eshare rẹ ọke awanre uko , vwọ hẹrhẹ Jihova ?
Mavọ yen Jihova vẹ Jesu vwo djephia nẹ ayen vwo owenvwe ra vwọ hẹrhẹ ?
1 , 2 . ( a ) Die yen se mu avwanre vwọ nọ nẹ , “ Mavọ o krite ” ?
( b ) Diesorọ udje rẹ idibo rẹ Ọghẹnẹ rẹ ọke awanre vwo phiuduphiyọ avwanre awọ ?
“ MAVỌ o krite ? ”
Ọyena onọ rẹ ọmraro Aizaya vẹ Habakọk nọre . ( Aiz . 6 : 11 ; Hab .
1 : 2 ) Ọke rẹ Ovie Devid vwo siẹ Une Rẹ Ejiro 13 , abọ ẹne soso yen ọ nọre nẹ , “ Mavọ okrite ? ”
( Une 13 : 1 , 2 ) Onini rẹ avwanre Jesu tobọ ji nọ onọ yena ọke rọ vwọ mrẹ uruemu rẹ jẹ evun - ẹfuọn rẹ ihwo rẹ ọke rọyen . ( Mat .
17 : 17 ) Ọtiọyena , o rhe fo nẹ o gbe avwanre unu siẹrẹ avwanre da je nọ onọ yena - a .
Die yen sa nẹrhẹ avwanre nọ nẹ , “ Mavọ o krite ” ?
Ọkiọvo , ọ sa dianẹ e shenyẹ avwanre .
Ọghwo , ọga , yẹrẹ “ ẹdẹ ebrabra ” nana rọ bẹn eyeren na je sa suọ . ( 2 Tim .
3 : 1 ) Iruemu ebrabra rẹ ihwo re dia kẹrẹ avwanre , je sa nẹrhẹ a nọ onọ yena .
O toro obo re sorọ - ọ , ọ vwerhoma ra vwọ riẹn nẹ idibo rẹ Ọghẹnẹ rẹ ọke awanre vwọ nọ onọ yena , Jihova ghwọku aye - en !
Die yen sa chọn avwanre uko vwo yerin ghene ebẹnbẹn ?
Die yen sa chọn avwanre uko vwo yerin ghene ebẹnbẹn nana eje ?
Ẹwẹn rẹ Ọghẹnẹ mu odibo Jems rọ dia ọmọsẹ rẹ Jesu , vwo si : “ Imoni mẹ , ovwan gba vwẹ erhiori hẹrhẹ , bẹsiẹ rẹ Ọrovwohwo cha vwọ rhe . ”
( Jems 5 : 7 ) O ghini fo nẹ avwanre vwo erhiori .
Ẹkẹvuọvo , die yen sa chon avwanre uko vwo vwo uruemu nana ?
4 , 5 . ( a ) Die yen erhiori churobọ si ?
( b ) Mavọ yen odibo Jems vwo ru udje rẹ ẹbẹre ọvo rẹ uruemu rẹ erhiori na ?
( Ni uhoho rẹsosuọ na . )
Baibol na tare nẹ erhiori yẹrẹ edirin , ọyen ẹbẹre ọvo rẹ omamọ rẹ ẹwẹn ọfuanfon na . Ọtiọyena , vrabọ rẹ ukẹcha rẹ Ọghẹnẹ , ọ cha bẹn ra vwọ nabọ dje uruemu nana phia .
Erhiori , ọyen okẹ ro nẹ obọ rẹ Ọghẹnẹ rhe .
E de vwo erhiori yẹrẹ edirin , ke se dje ẹguọnọ kẹ Ọghẹnẹ kugbe ihwo efa .
E rhe vwo ediri - in , ememerha na , ẹguọnọ rẹ avwanre vwo kpahen iniọvo na ko che djiro . ( 1 Kọr . 13 : 4 ; Gal .
5 : 22 ) Erhiori churobọ si iruemu iyoyovwin efa ra guọnọ mie Inenikristi .
Kerẹ udje , o churobọ si akoechiro rọ dia uruemu rọ sa chọn avwanre uko vwo yerin ghene ebẹnbẹn , ji vwẹ ẹro abavo vwo ni ẹdia avwanre .
( Kọl . 1 : 11 ; Jems 1 : 3 , 4 ) Erhiori je sa nẹrhẹ a sẹro rẹ oyọnregan ji chirakọn rẹ oja , ukperẹ e vwo ru orukeri .
Vwọba , Baibol na bru avwanre uche nẹ , e vwo owenvwe ra vwọ hẹrhẹ .
Ọ nabọ kanrunumu ẹkpo nana vwẹ Jems 5 : 7 , 8 .
( Se . )
Diesorọ o vwo fo nẹ e nene uchebro rẹ Ọghẹnẹ nẹ a hẹrhẹ ?
Jems vwẹ ẹdia rẹ avwanre vwo dje ọghwẹrẹ .
Dede nẹ ọghwẹrẹ nabọ wian gangan vwọ kọn ekankọn , o vwo ẹgba ro vwo sun aruọke na yẹrẹ ọke rẹ ekankọn na cha vwọ djẹ - ẹ .
O che se brokpakpa - a .
Ọ riẹnre nẹ ofori nẹ ọ vwẹ erhiori hẹrhẹ “ emamọ rọ kọnre . ”
Eriyin ọ je hepha kẹ avwanre , ra wọ hẹrhẹ orugba rẹ ive rẹ Jihova na , erọnvwọn buebun herọ re che se wene - e .
( Mak 13 : 32 , 33 ; Iruo 1 : 7 ) Kerẹ ọghwẹrẹ , ofori nẹ a hẹrhẹ vẹ erhiori .
Die yen udje rẹ ọmraro Maika na yono avwanre ?
Obo re phia nonẹna họhọ obo re phiare vwẹ ọke rẹ ọmraro Maika .
Maika diarọ vwẹ ọke rẹ orharhe Ovie Ehaz vwo suẹn . Koka koka rẹ umwemwu yen e ruẹ vwẹ ọke yena .
Ihwo na da rhe tẹn ona rẹ “ umwemwu eruo . ”
( Se Maika 7 : 1 - 3 . )
Maika vwọ mrẹvughe nẹ ọyen che se wene ẹdia na - a , kẹ die yen o ruru ?

Ọ da ta : “ Vwọ kẹ vwẹ Ọrovwohwo mi che ni , me hẹrhẹ Ọghẹnẹ rẹ esivwo mẹ ; Ọghẹnẹ mẹ che nyo vwe . ”
( Maika 7 : 7 ) Kerẹ Maika , o ji fo nẹ avwanre vwo uruemu ra vwọ “ hẹrhẹ . ”
Uruemu vọ yen a guọnọ mie avwanre , rẹ avwanre vwọ hẹrhẹ orugba rẹ ive rẹ Jihova na ?
Avwanre de vwo oka rẹ esegbuyota ro rhe Maika , ke che vwo owenvwe ra vwọ hẹrhẹ Jihova .
Ẹdia rẹ avwanre fẹnẹ ohwo re mu phiyọ uwodi , rọ hẹrhẹ ẹdẹ re che vwo hwe .
Kidie ohwo tiọyena che se ru emuvuọvo - o , ọ cha ghwa hẹrhẹ ẹdẹ rẹ ughwu rọyen , dede nẹ ọ dia o rhẹro rọyen vẹ omavwerhovwẹ - ẹn !
Ẹdia rọyen fẹnẹ ọ rẹ avwanre dibi dibi !
Avwanre choma ra vwọ hẹrhẹ Jihova kidie avwanre riẹnre nẹ ọke rọyen de te , ọ cha kẹ avwanre arhọ re bẹdẹ bẹdẹ ro veri .
Ọtiọyena , kẹ avwanre se “ vwo erhiori ” ji “ ghọghọ vwẹ evun rẹ oja . ”
( Kọl . 1 : 11 , 12 ) Ẹkẹvuọvo , dede nẹ avwanre hẹrhẹ Jihova , avwanre de vwo uruemu re vwo brenu kpahọn nẹ o gbeghẹrẹ , oma cha sa vwerhọ - ọn . ​ — Kọl .
3 : 12 .
Die yen ofori nẹ a karophiyọ , re vwo roro kpahen udje rẹ ihwo ri fuevun vwẹ ọke awanre ?
Avwanre da karophiyọ ihwo ri fuevun hẹrhẹ orugba rẹ ive rẹ Jihova vwẹ ọke awanre , ọ cha nẹrhẹ e vwo owenvwe ra je vwọ hẹrhẹ .
( Rom 15 : 4 ) Re vwo roro kpahen udje rayen na , ofori nẹ a je karophiyọ oborẹ ayen hẹrhẹ kri te , oboresorọ ayen vwo vwo owenvwe ra vwọ hẹrhẹ , kugbe ebruphiyọ ro te ayen obọ .
Ebraham ghwọrọ ikpe buebun vwọ hẹrhẹ evwiẹ rẹ ivwrọmọ rọyen , Isọ vẹ Jekọp ( Ni ẹkoreta 9 , 10 )
9 , 10 .
Mavọ yen Ebraham vẹ Sera hẹrhẹ Jihova kri te ?
Roro kpahen Ebraham vẹ Sera .
Ayen hẹ usun rẹ ihwo “ re wan oma rẹ esegbuyota kugbe erhiori reuku rẹ ive na . ”
Baibol na vuẹ avwanre nẹ , kidie nẹ Ebraham “ vwẹ erhiori hẹrhẹ , ” Jihova de ve kẹ nẹ o che bruba kẹ , ji ru emọ rọyen bunphiyọ . ( Hib .
6 : 12 , 15 ) Diesorọ o vwo fo nẹ Ebraham vwo erhiori ?
Kidie orugba rẹ ive na jehẹ obaro .
Orugba rẹ ọphọ rẹ Jihova vẹ Ebraham rere na tonphiyọ vwẹ ẹdẹ 14 rẹ Nisan rẹ ukpe rẹ 1943 B.C.E .
Ọke yena yen Ebraham vẹ Sera kugbe evwruwevwin rayen eje vwọ wanvrẹ Urhie rẹ Yufretis ro Otọ rẹ Uve na .
Ẹgbukpe 25 wanvrẹ tavwen e ki vwiẹ Aizik vwẹ ukpe rẹ 1918 B.C.E . , ọyena vwọ wan nu , Ebraham da rhoma hẹrhẹ ẹgbukpe 60 efa tavwen e ki vwiẹ ivwrọmọ rọyen , Isọ vẹ Jekọp , vwẹ ukpe rẹ 1858 B.C.E . ​ — Hib .
11 : 9 .
Bro etọ yen Ebraham vwọ riuku ?
Baibol na da ta : “ yẹ [ Jihova ] vwẹ uku kẹ [ Ebraham ] vwẹ etiyi - in , kaka ichiyi ọvo dede , ẹkẹvuọvo o de ve kẹ nẹ ọye cha reyọ otọ na kẹ kugbe uvwiẹ rọye rọ cha vwẹ obuko , yẹ o ji vwo ọmọ - ọ . ”
( Iruo 7 : 5 ) Ebraham vwọ wan urhie rẹ Yufretis vrẹ nu , egbukpe 430 wanvrẹ tavwen emọ rọyen ke rhe dia ẹgborho rọ cha riuku rẹ otọ re veri na . ​ — Eyan .
12 : 40 - 42 ; Gal .
3 : 17
Die nẹrhẹ Ebraham vwo owenvwe rọ vwọ hẹrhẹ Jihova , kẹ ebruphiyọ vọ yen che te obọ fikirẹ erhiori rọyen ?
Ebraham vwo owenvwe rọ vwọ hẹrhẹ , kidie o se Jihova gbuyota .
( Se Hibru 11 : 8 - 12 . )
Ọ hẹrhẹ Ọghẹnẹ vẹ omavwerhovwẹn , dede nẹ o rhiẹromrẹ orugba rẹ ive na - a .
Oma cha nabọ vwerhọn ọke ra da kparọ nushi rhe vwẹ iparadaisi .
O che gbe unu mamọ siẹrẹ ọ da rhe riẹn nẹ ikuegbe rọyen vẹ ọ rẹ uvwiẹ rọyen vọn evunrẹ Baibol na .
* Di roro oborẹ oma cha vwerhọn te , ọke rọ da rhe riẹn nẹ ọyen nabọ toroba orugba rẹ ọhọre rẹ Ọghẹnẹ ro shekpahen ọmọ re veri na !
Aphro herọ - ọ , ọ cha ghọghọ kidie ọ hẹrhẹ kufia - a .
12 , 13 .
Diesorọ o vwo fo nẹ Josẹf vwo erhiori , kẹ omamọ uruemu vọ yen rhere ?
Josẹf rọ dia ọmọ rẹ uvwrọmọ rẹ Ebraham , ji vwo owenvwe rọ vwọ hẹrhẹ .
E shenyẹ mamọ .
Ẹsosuọ , iniọvo rọyen shẹrẹ ọke rọ vwọ hẹ ẹgbukpe 17 .
Ọyena vwọ wan nu , e de gun efian nyẹ nẹ ọ guọnọ gbe aye rẹ onini rọyen ẹgua .
Ọtiọyena , e de muo phiyọ uwodi .
( Jẹn . 39 : 11 - 20 ; Une 105 : 17 , 18 ) Dede nẹ ọ fuevun kpahen Ọghẹnẹ , ukperẹ ebruphiyọ , oja kọyen a vwọ riọ .
Ẹkẹvuọvo , ẹgbukpe 13 vwọ wan nu , erọnvwọn de rhi wene .
E siro nẹ evunrẹ uwodi , a da reyọ vwo mu ẹdia rẹ ohwo rọ vwọ kpahen ovie rẹ Ijipt . ​ — Jẹn .
41 : 14 , 37 - 43 ; Iruo 7 : 9 , 10 .
Ivun miovwo Josẹf fikirẹ oshenyẹ rọ rhiẹromrẹ ?
O niro nẹ Jihova kpairoro vrẹ ọyen ?
Ẹjo .
Die yen chọn rọ uko vwọ hẹrhẹ vẹ erhiori ?
Esegbuyota ro vwo kpahen Jihova yen chọn rọ uko .
O niroso nẹ Jihova yen chọn ọyen uko .
Avwanre riẹn ọnana fikirẹ obo rọ ta kẹ iniọvo rọyen : “ Wa djẹ oshọọ fikiridie kẹ ẹdia rẹ Ọghẹnẹ mi epha ?
Vwọ kẹ ovwan , umwemwu we ru kpahe ovwẹ ; ẹkẹvuọvo Ọghẹnẹ da rhẹriẹ umwemwu na vwọ erhuvwu kẹ vwẹ , o ruro rhe rere ihwo buebu vwọ rhọ , kirobo rọ epha nonẹ na . ” ( Jẹn .
50 : 19 , 20 ) Josẹf rhe mrẹvughe nẹ ọyen hẹrhẹ kufia - a .
14 , 15 . ( a ) Die yen vwerhoma vwẹ akoechiro rẹ Devid ?
( b ) Die yen chọn Devid uko vwọ hẹrhẹ vẹ akoechiro ?
Ovie Devid je rhiẹromrẹ oshenyẹ abọ buebun .
Dede nẹ ọke rọ vwọ hẹ eghene yen Jihova vwọ jẹ reyọ kerẹ ovie ro che sun ẹgborho rẹ Izrẹl , Devid ghwọrọ omarẹ ẹgbukpe 15 vwọ hẹrhẹ , tavwen a ke tobọ reyọ vwo mu ovie rẹ uvwiẹ ro nurhe .
( 2 Sam . 2 : 3 , 4 ) Uvwre rẹ ọke yena , jẹ Ovie Sọl guọnọ idjerhe ro vwo hwe .
* Ọtiọyena , Devid kọ djẹ nẹ orho kpo orho . Ọ djẹ kpo ẹkuotọ ọrhorha vwẹ ọke evo , o ji vwo ọke efa rọ je vwọ siomanu vwevunrẹ aton .
Sọl vwọ tobọ ghwu vwevunrẹ ofovwin nu , Devid je hẹrhẹ te omarẹ ẹgbukpe ighwrẹn efa , tavwen a ke reyọ vwo mu ovie rẹ Izrẹl ejobi . ​ — 2 Sam .
5 : 4 , 5 .
Die nẹrhẹ Devid vwo owenvwe rọ vwọ hẹrhẹ ?
Ọ kẹ avwanre ẹkpahọnphiyọ na vwẹ une rọ soro , rọ da nọ abọ ẹne nẹ , “ Mavọ o krite ? ”
Ọ da ta : “ Ẹkẹvuọvo me vwẹ ẹro so ẹguonọ wẹn ro jẹ rhẹriẹ na ; udu mẹ kọ ghọghọ vwẹ esivwo wẹn .
Me so ine kẹ Ọrovwohwo , fikiridie o nene uvwe yeri eyenre rẹ oburhubu . ”
( Une 13 : 5 , 6 ) Devid vwẹroso ẹguọnọ ro jẹ rhẹriẹ rẹ Jihova .
Oma vwerhe Devid rọ vwọ tẹnrovi usivwin ro che nẹ obọ rẹ Jihova rhe .
Ọ riẹnre dẹn nẹ ọyen hẹrhẹ kufia .
Vwọ kpahen erhiori , Jihova cha sa vuẹ avwanre nẹ e ru oborẹ ọyen komobọ che se ru - u
16 , 17 .
Mavọ yen Jihova vẹ Jesu vwọ dia udje ro me yovwin kparobọ rẹ ihwo re hẹrhẹre ?
Jihova cha sa vuẹ avwanre nẹ e ru oborẹ ọyen komobọ che se ru - u .
O ru udje rẹ erhiori ro me yovwin kparobọ kẹ avwanre .
( Se 2 Pita 3 : 9 . )
Vwẹ ikpe uriorin buebun rhire na , yen Jihova vwọ hẹrhẹ ọke rọ cha vwọ kpahen phiyọ ota ra vwọphia vwẹ ogba rẹ Idẹn , ro shekpahen usuon .
Ọ “ hẹrhẹ ” ọke ro che vwo ru odẹ rọyen fon .
Ọke yena , ebruphiyọ gbidiki kọ dia vwọ kẹ “ ihwo re hẹrherẹ . ” ​ — Aiz . 30 : 18 .
Jesu ji vwo owenvwe rọ vwọ hẹrhẹ .
Dede nẹ ọ sẹro rẹ ọyọnregan rọyen , ji ze izobo rẹ ọtanhirhe na vwẹ ukpe rẹ 33 C.E . , jẹ ọ hẹrhẹ te 1914 tavwen a ke reyọ vwo mu ovie . ( Iruo 2 : 33 - 35 ; Hib .
10 : 12 , 13 ) Ọ je cha hẹrhẹ te oba rẹ Usuon rẹ Ẹgbukpe Uriorin rọyen tavwen a ke ghwọrọ ivweghrẹn rọyen eje kare kare . ( 1 Kọr .
15 : 25 ) Dede nẹ ọ cha hẹrhẹ ọke grongron , obo rọ hẹrhẹ na che jẹ phia - a .
18 , 19 .
Die yen cha chọn avwanre uko vwo vwo erhiori ?
Ofori nẹ avwanre ohwo vuọvo vwo owenvwe ra vwọ hẹrhẹ vẹ erhiori .
Ẹkẹvuọvo , die yen cha chọn avwanre uko vwo ru ọtiọyen ?
Yare ukẹcha rẹ ẹwẹn ọfuanfon rẹ Jihova .
Karophiyọ nẹ edirin , ọyen omamọ rẹ ẹwẹn ọfuanfon na . ( Ẹfe .
3 : 16 ; 6 : 18 ; 1 Tesa .
5 : 17 - 19 ) Nẹrhovwo rhe Jihova nẹ ọ chọn wẹ uko vwo vwo erhiori .
Wọ me je karophiyọ obo re nẹrhẹ Ebraham , Josẹf kugbe Devid vwo owenvwe rẹ ayen vwọ hẹrhẹ orugba rẹ ive rẹ Jihova .
Esegbuyota vẹ ẹroẹvwọsuọ rẹ ayen vwo kpahen Jihova yen chọn ayen uko .
Ọ dia omafuvwe romobọ yen ayen tẹnrovi - i .
E de roro kpahen ebruphiyọ ri te ayen obọ , o che mu avwanre vwo vwo uruemu ra vwọ hẹrhẹ .
Orhiẹn vọ yen ofori nẹ avwanre bru ?
Ọ da tobọ dianẹ avwanre hirharoku edavwini vẹ ukpokpogho , avwanre muegbe ra vwọ “ hẹrhẹ ” vẹ erhiori .
Vwọrẹ uyota , ọkiọvo avwanre se kperi phia nẹ , “ Mavọ O krite , E Ọrovwohwo ? ”
( Aiz . 6 : 11 ) Ẹkẹvuọvo , womarẹ ukẹcha rẹ ẹwẹn ọfuanfon rẹ Ọghẹnẹ , avwanre ohwo vuọvo sa vwẹrokere Jerimaya vwọ ta vẹ imuẹro nẹ , “ Ọrovwohwo ọye hẹ ẹkẹn mẹ . . . fiki rẹ ọtiọye na ki mi phi ẹrọ phihọ . ” ​ — Uvwe .
3 : 21 , 24 .
Omarẹ iyovwinreta 15 vwẹ ọbe rẹ Jẹnẹsis yen e si ikuegbe rẹ Ebraham phiyọ .
Vwọba , e djunute Ebraham vrẹ abọ 70 vwẹ ẹbẹre ra vwẹ Grik si vwẹ Baibol na .
Dede nẹ omarẹ ẹgbukpe ivẹ yen Sọl sunru tavwen Jihova ke siọn , o ji sun vwẹ ẹgbukpe 38 efa , rhi duvwun ẹdẹ ro ghwuru . ​ — 1 Sam .
13 : 1 ; Iruo 13 : 21 .
“ Ufuoma rẹ Ọghẹnẹ rọ nọ ẹruọ ejobi , kọ yọnrọn udu vẹ iroro rẹ ovwan . ” ​ — FIL .
4 : 7 .
UNE : 76 , 141
Die yen obo re phia kẹ ọyinkọn Pọl vwẹ Filipae na yono avwanre ?
Idje vọ vwẹ Baibol na yen djerephia nẹ Jihova se ru obo re rhẹro rọye - en ?
Mavọ yen avwanre sa vwọ sẹro rẹ “ ufuoma rẹ Ọghẹnẹ ” ro rhe avwanre na ?
1 , 2 .
Die yen nẹrhẹ e mu Pọl vẹ Sailas phiyọ uwodi vwẹ Filipae ?
( Ni uhoho rẹsosuọ na . )
RORO kpahen obo re phiare .

Pọl vẹ Sailas re dia ighwoghwota ri nẹ ẹkuotọ kpo ẹkuotọ , hẹ evunrẹ uwodi vwẹ Filipae vwẹ uherevie rẹ ason .
A kanre abọ vẹ awọ rayen mu urhe , jẹ ugbuko miavwen ayen fikirẹ ehwe ọgangan re hwe ayen o kri nọ - ọ .
( Iruo 16 : 23 , 24 ) Ẹdẹ yena , otu buebun kpono ayen kpo afieki rẹ orere na .
Kpakpata , a da vwẹ ayen guẹdjọ vwẹ etiyin !
Kẹ a bẹrẹ iwun dje ayen oma , a da vwẹ utehru fa ayen .
( Iruo 16 : 16 - 22 ) Ọnana oshenyẹ dẹn , kidie Pọl , ọyen ọmotọ rẹ Rom !
*
Pọl vwo chidia uwodi ro mu ebri na , ko roro kpahen obo re phiare ẹdẹ yena .
O roro kpahen ẹdia rẹ ihwo rẹ Filipae hepha .
Sinagọg rẹ ihwo rẹ Ju hẹ evunrẹ irere buebun rẹ Pọl de ghwoghwo , ẹkẹvuọvo kaka ọvuọvo dede hẹ evunrẹ Filipae - e .
Orhoma rẹ urhie ọvo vwẹ otafen rẹ orere na yen ihwo rẹ Ju de koko vwọ ga Ọghẹnẹ .
( Iruo 16 : 13 , 14 ) Kidie nẹ eshare rẹ Ju rehẹ evunrẹ orere na te ihwe - e , rọ die uche eshare ra guọnọre e ki se vwo sinagọg , yen sorọ ?
Ihwo na phuoma kidie ayen emotọ rẹ Rom .
( Iruo 16 : 21 ) Ọkiọvo omaephuo na yen sorọ ayen rhe se noso nẹ Pọl vẹ Sailas je sa dia emotọ rẹ Rom kerẹ aye - en .
Ọtiọyena , ayen de ru ayen djadja , ji mu ayen phiyọ uwodi .
Die yen se kpokpo Pọl ẹwẹn ọke re vwo muo phiyọ uwodi , ẹkẹvuọvo oka rẹ uruemu vọ yen o djephia ?
Ọ sa dianẹ Pọl ji roro kpahen obo re phiare vwẹ emeranvwe evo re wanre .
Ọke yena , jẹ Pọl hẹ obo ovrẹ rẹ Urhie rẹ Aegean , rọhẹ orere rẹ Asia Minor .
Rọ vwọ hẹ etiyin , ẹwẹn ọfuanfon na senre nẹ o ghwoghwo ota vwẹ asan evo - o .
Kọ ghwa họhọ nẹ ẹwẹn rẹ Ọghẹnẹ geren vwo kpo asan ofa .
( Iruo 16 : 6 , 7 ) Ẹkẹvuọvo , asan vọ ?
Ọ mrẹ ẹkpahọnphiyọ na vwẹ emramrẹ rọ mrẹre vwẹ Troas .
A da ta kẹ : “ Yanrhe obi Masidonia . ”
Pọl de ghini ru ọtiọyen , kidie ọyen oborẹ Jihova guọnọre .
( Se Iruo 16 : 8 - 10 . )
Die kọyen rhe phia ?
O ghwe vwo te Masidonia , e de muo phiyọ uwodi !
Die nẹrhẹ Jihova vwẹ uphẹn kẹ emu tiọyen nẹ ọ phia ?
Mavọ yen ọ cha dia uwodi kri te ?
Ọ da tobọ dianẹ enọ tiọna kpokpiro ẹwẹn , ọ sẹro rẹ esegbuyota vẹ aghọghọ rọyen ghene .
Pọl vẹ Sailas ke “ nẹ ẹrhovwo ” ji so une vwo jiri Ọghẹnẹ .
( Iruo 16 : 25 ) Ufuoma rẹ Ọghẹnẹ da nẹrhẹ udu rayen gan .
4 , 5 . ( a ) Idjerhe vọ yen ẹdia rẹ avwanre sa vwọ họhọ ọ rẹ Pọl ?
( b ) Mavọ yen ẹdia rẹ Pọl vwo wene siẹvuọvo ?
Kerẹ Pọl , ọ sa dianẹ vwẹ ọke ọvo rọ wanre , wo niro nẹ dede nẹ wo nene odjekẹ rẹ ẹwẹn ọfuanfon na , ekuakua sa dia oborẹ wọ guọnerọ - ọ .
Ọkiọvo wo hirharoku egbabọse evo vwẹ ọke yena , yẹrẹ wo ru ewene buebun fikirẹ ẹdia rẹ akpeyeren wẹn ro weneri . ( Aghwo .
9 : 11 ) Enana sa nẹrhẹ wọ nọ kpahen oboresorọ Jihova vwọ vwẹ uphẹn kẹ emu tiọyena .
Ọ da dia ọtiọyen , kẹ die yen sa nẹrhẹ wọ vwẹroso Jihova ?
Ra vwọ riẹn ẹkpahọnphiyọ rẹ onọ yena , e jẹ e rhivwin kpo ikuegbe rẹ Pọl vẹ Sailas .
Emu igbunu evo phiare ọke rẹ Pọl vẹ Sailas vwọ so ine .
Siẹvuọvo na , otọ de mu kpogho gangan .
Ẹchẹ rẹ uwodi na de rhie , igoni ra vwọ kanre ihwo rehẹ uwodi na da kpanre she .
Pọl da dobọ rẹ ọnọkpa na ji , ọke rọ vwọ guọnọ hwe oma rọyen .
Ọnọkpa na vẹ orua rọyen de bromaphiyame .
Ọke vwo rhie , iguẹdjọ na de ji enọkpa yanran nẹ e re siobọnu Pọl vẹ Sailas .
Enọkpa na da vuẹ ayen nẹ ayen vrẹn nẹ orere na .
Iguẹdjọ na rhe vwọ riẹn nẹ Pọl vẹ Sailas emotọ rẹ Rom , ayen da mrẹvughe nẹ ayen ru chọ .
Ọtiọyen na , ayen komobọ da yanrhe rhi sun ayen nẹ orere na .
Ẹkẹvuọvo , ayen da tanẹ ayen cha ra mrẹ oniọvo aye Lidia ro bromaphiyame nu obọ , tavwen ayen ki yanran .
Ayen da je reyọ ọke yena vwọ bọn esegbuyota rẹ iniọvo na gan .
( Iruo 16 : 26 - 40 ) Gbe ni oborẹ ekuakua weneri siẹvuọvo !
Die yen a cha fuẹrẹn ?
Die yen ikuegbe nana yono avwanre ?
E jẹ oshọ mu avwanre siẹrẹ e de hirharoku edavwini - i , kidie Jihova se ru oborẹ avwanre rhẹro rọye - en .
Oborẹ Pọl si vwo rhe iniọvo rehẹ Filipae kpahen ẹnwan kugbe ufuoma rẹ Ọghẹnẹ , djerephia nẹ o yono emu buebun nẹ obo re phiare na .
E gbe jẹ a ka fuẹrẹn obo ro siri vwẹ Filipae 4 : 6 , 7 .
( Se . )
E de ru ọyena nu , kẹ a cha fuẹrẹn ikuegbe rẹ Baibol evo ri djerephia nẹ Jihova se ru oborẹ avwanre rhẹro rọye - en .
Ukuotọ rọyen , kẹ a je cha ta ota kpahen oborẹ “ ufuoma rẹ Ọghẹnẹ ” sa chọn avwanre uko vwo chirakon vẹ ẹroẹvwọsuọ ọgangan kpahen Jihova .
Ẹkpo vọ yen Pọl kanrunumu vwẹ ọbe ro si vwo rhe Inenikristi rẹ Filipae , kẹ die yen avwanre se yono no rhe ?
Aphro herọ - ọ , ọke rẹ iniọvo rẹ Filipae vwo se ileta rẹ Pọl si vwo rhe ayen , ayen da karophiyọ obo re phia kẹ , vẹ oborẹ Jihova chọn Pọl uko vwẹ idjerhe rẹ ayen rhẹro rọye - en .
Die yen Pọl guọnọ nẹ ayen mrẹvughe ?
Ọ guọnọre nẹ ayen ro ẹnwa - an .
Ukperẹ ọtiọyen , ọ guọnọre nẹ ayen nẹrhovwo rere ufuoma rẹ Ọghẹnẹ se vwo te ayen obọ .
Ẹkẹvuọvo , jokaphiyọ nẹ “ ufuoma rẹ Ọghẹnẹ ” na , rho “ nọ ẹruọ ejobi . ”
Die yen ọyena mudiaphiyọ ?
Ihwo evo ri ruiruo rẹ efanfan fanrọ nẹ , ọ “ vrẹ oborẹ avwanre sa rhẹro rọyen , ” yẹrẹ ọ “ rho nọ iroroẹjẹ rẹ ohworakpọ . ”
Kọyen Pọl ghwa guọnọ vuẹ avwanre nẹ , a mrẹ vwo dje “ ufuoma rẹ Ọghẹnẹ ” na - a .
Ọtiọyena , ọ da tobọ họhọ nẹ o vwo obo re se ru kpahen ebẹnbẹn avwanre - e , Jihova se ru obo re rhẹro rọye - en . ​ — Se 2 Pita 2 : 9 .
8 , 9 . ( a ) Dede nẹ Pọl rioja rẹ omukpahen , iyẹnrẹn esiri vọ yen nuro rhe ?
( b ) Die yen nẹrhẹ iniọvo rẹ Filipae na reyọ eta rẹ Pọl ghanghanre ?
Aphro herọ - ọ , ẹkarophiyọ rẹ oborẹ Jihova ru kẹ ayen vwẹ ẹgbukpe ihwe re wanre na , bọn iniọvo rẹ Filipae gan .
Ota rẹ Pọl na gbare .
Oshenyẹ yena rẹ Jihova vwẹ uphẹn kẹ nẹ ọ phia na , rhi toroba “ ochọ ẹchọ kugbe orugan rẹ iyẹnrẹ esiri na . ” ( Fil .
1 : 7 ) Fikirẹ oshọ , iguẹdjọ rẹ orere na rhe che se mukpahen ukoko rẹ Inenikristi kpokpọ re vwo mu vwẹ orere na ọfa - a .
Ọ sa dianẹ oborẹ Pọl vuẹ iguẹdjọ na yen nẹrhẹ ọrivẹ rọyen Luk sa daji orere na ọke rẹ Pọl vẹ Sailas vwọ yanran nu .
Luk da nabọ vwẹ ukẹcha kẹ Inenikristi kpokpọ rehẹ Filipae .
Ọke rẹ iniọvo rẹ Filipae vwo se ọbe rẹ Pọl si vwo rhe ayen , ayen riẹnre dẹn nẹ ọ dia iroro ghevweghe romobọ rọyen yen o vwo sio - o .
Dede nẹ Pọl rioja rẹ omukpahen egangan , jẹ uruemu rọyen djerephia nẹ o vwo “ ufuoma rẹ Ọghẹnẹ . ”
Ọke rẹ Pọl tobọ vwo si ọbe na , jẹ ọ hẹ evunrẹ uwodi vwẹ Rom .
Dedena , “ ufuoma rẹ Ọghẹnẹ ” teyenphia vwẹ oma rọyen . ​ — Fil .
1 : 12 - 14 ; 4 : 7 , 11 , 22 .
10 , 11 .
Die yen ofori nẹ e ru siẹrẹ udu de brẹ avwanre fikirẹ ebẹnbẹn , kẹ die yen a sa rhẹro rọyen ?
Die yen sa chọn avwanre uko vwọ kẹnoma kẹ ẹnwan , ji vwo “ ufuoma rẹ Ọghẹnẹ ” ?
Oborẹ Pọl si rhe iniọvo rẹ Filipae na djerephia nẹ ẹrhovwo yen sa chọn ohwo uko .
Ọtiọyena , kẹ ofori nẹ avwanre nẹrhovwo kpahen erọnvwọn re sa so ẹnwan kẹ avwanre .
( Se 1 Pita 5 : 6 , 7 . )
Vwo imuẹro nẹ Jihova cha kpahen phiyọ ẹrhovwo wẹn , kidie o vwo ọdavwẹ wẹn .
Wọ me je vwẹ “ ẹkpẹvwẹ ” kẹ , fikirẹ ebruphiyọ sansan rọ vwọ kẹ wẹ .
Imuẹro re vwo kpahen Jihova cha ganphiyọ siẹrẹ a da karophiyọ nẹ , ọ sa kẹ avwanre bun vrẹ “ emu ejobi rẹ avwanre nọre eyẹ rẹ avwanre roro . ” ​ — Ẹfe .
3 : 20 .
Kerẹ Pọl vẹ Sailas , o se gbe avwanre unu siẹrẹ avwanre de roro kpahen oborẹ Jihova ruẹ kẹ avwanre ohwo vuọvo .
Ọ rha tobọ dia igbevwunu dede - e , ọ cha dia oborẹ avwanre ghene guọnọ dẹn .
( 1 Kọr . 10 : 13 ) Ọ dianẹ avwanre che mu abọ otọ hẹrhẹ ọke rẹ Jihova che vwo si ebẹnbẹn avwanre no - o .
Ẹkẹvuọvo , e che ru nene ẹrhovwo avwanre .
( Rom 12 : 11 ) Oborẹ avwanre ruẹ , kọyen che djephia nẹ a ghene guọnọ ukẹcha rẹ Jihova ; ọke yena ko se bruba kẹ ẹgbaẹdanvwọn rẹ avwanre .
Jẹ , ofori nẹ a karophiyọ nẹ Jihova vwo ẹgba ro vwo ru vrẹ oborẹ avwanre tobọ guọnọ .
Ọkiọvo , o se ru obo re rhẹro rọye - en .
E jẹ a fuẹrẹn ikuegbe rẹ Baibol evo re cha nẹrhẹ imuẹro avwanre ganphiyọ kpahen ẹgba ro rhe Jihova , ro se vwo ru oborẹ avwanre rhẹro rọye - en .
( a ) Die yen Ovie Hẹzikaya ruru ọke rẹ Ovie Senakerib vwọ djẹ uguegue muo ?
( b ) Die yen oborẹ Jihova ru kpahen ẹdia na yono avwanre ?
Udje sansan rẹ ọke rẹ Jihova vwo ru obo re rhẹro rọye - en , hẹ evunrẹ Baibol na .
Ovie Hẹzikaya diarọ ọke rẹ Ovie Senakerib rẹ Asiria vwo phi irere rẹ Juda ra gba ogba riariẹ phiyọ eje kparobọ , Jerusalẹm ọvo kọyen chekọ .
( 2 Ivie 18 : 1 - 3 , 13 ) Ọyena vwọ wan nu , Senakerib da kpare ofovwin kpo Jerusalẹm .
Die yen Hẹzikaya ruru ọke ro vwo hirharoku ẹdia rẹ imuoshọ yena ?
Ọ nẹrhovwo rhe Jihova , ọ da nokpẹn rẹ odjekẹ mie ọmraro Aizaya .
( 2 Ivie 19 : 5 , 15 - 20 ) Ọ je nuẹ vwo nene ẹdia na , rọ vwọ hwa oborẹ Senakerib vuẹrẹ nẹ ọ hwa .
( 2 Ivie 18 : 14 , 15 ) Vwọba , Hẹzikaya da choma hẹrhẹ ofovwin na .
( 2 Ikun 32 : 2 - 4 ) Die kọyen phiare vwẹ ukuotọ rọyen ?
Amakashe rẹ Jihova da ghwọrọ isodje 185,000 rẹ ihwo rẹ Asiria vwẹ ason vuọvo .
Ọyena igbevwunu rẹ Hẹzikaya dede tobọ rhẹro rọye - en ! ​ — 2 Ivie 19 : 35 .
Die yen ikuegbe rẹ Josẹf yono avwanre ? ​ — Jẹn .
41 : 42 ( Ni ẹkorota 13 )
( a ) Die yen ikuegbe rẹ Josẹf yono avwanre ?
( b ) Die yen emu ọvo re rhẹro rọye - en , rọ phia kẹ Sera ?
Roro kpahen obo re phia kẹ ọmọ rẹ Jekọp , re se Josẹf .
Ọke rọ vwọ hẹ uwodi vwẹ Ijipt , wo rorori nẹ Josẹf riẹnre nẹ e che phio phiyọ ẹdia rẹ ohwo rọ vwọ kpahen Fero ? Ọ riẹnre nẹ Jihova cha vwẹ ọyen vwo sivwin orua rọyen vwẹ ọke rẹ owẹvwe ? ( Jẹn .
40 : 15 ; 41 : 39 - 43 ; 50 : 20 ) Josẹf nama rhẹro rẹ oborẹ Jihova ru kẹ ukuko na - a .
Gbe ji roro kpahen oni rẹ oni rode rẹ Josẹf , re se Sera .
Sera riẹnre jovwo nẹ Jihova sa kẹ ọyen ọmọ vwẹ ọke ọghwo ukperẹ ọ de vwọ yọnrọn ọmọ rẹ ọviẹn rọyen ?
Aphro herọ - ọ , igbevwunu rẹ evwiẹ rẹ Aizik , vrẹ oborẹ Sera rhẹro rọyen . ​ — Jẹn .
21 : 1 - 3 , 6 , 7 .
Ẹroẹvwọsuọ vọ yen avwanre vwo kpahen Jihova ?
Vwọrẹ uyota , avwanre cha sa rhẹro rọyen nẹ Jihova che si ebẹnbẹn rẹ avwanre eje no vwẹ idjerhe rẹ igbevwunu vwẹ akpọ nana - a ; avwanre je rhẹro rẹ igbevwunu ro che ru vwẹ akpeyeren avwanre - e .
Ẹkẹvuọvo , avwanre riẹnre dẹn nẹ Ọghẹnẹ rẹ avwanre ga na , vwẹ ukẹcha kẹ idibọ rọyen vwẹ idjerhe rẹ igbevwunu vwẹ ọke awanre .
( Se Aizaya 43 : 10 - 13 . )
Ọnana ru esegbuyota rẹ avwanre gan .
Avwanre riẹnre nẹ o se ru kemu kemu rọ cha chọn avwanre uko vwo ru ọhọre rọyen .

( 2 Kọr . 4 : 7 - 9 ) Die yen ikuegbe nana eje yono avwanre ?
Kirobo ra mrẹre vwẹ ikuegbe rẹ Hẹzikaya , Josẹf , kugbe Sera , avwanre da fuevun ga Jihova , ọ sa chọn avwanre uko vwo phi egbabọse ride kparobọ .
Avwanre da fuevun ga Jihova , ọ sa chọn avwanre uko vwo phi egbabọse ride kparobọ
Die yen sa chọn avwanre uko vwọ sẹro rẹ “ ufuoma rẹ Ọghẹnẹ ” ro rhe avwanre , kẹ mavọ yen ọyena sa vwọ phia ?
Siẹrẹ ebẹnbẹn da rhe , mavọ yen avwanre sa vwọ sẹro rẹ “ ufuoma rẹ Ọghẹnẹ ” ro rhe avwanre ?
E se ruo , siẹrẹ a da sẹro rẹ omamọ oyerinkugbe vẹ Jihova .
E se vwo oyerinkugbe tiọyena womarẹ izobo ọtanhirhe rẹ “ Jesu Kristi . ”
Ọtanhirhe na , ọyen igbunu ọfa rẹ Jihova ruru .
Ọyen nẹrhẹ Jihova se vwo ghovwo avwanre , ọtiọyena ke se vwo omamọ rẹ ẹwẹn obrorhiẹn , ji sikẹrẹ Jihova . ​ — Jọn 14 : 6 ; Jems 4 : 8 ; 1 Pita 3 : 21 .
Die yen cha phia siẹrẹ e de vwo “ ufuoma rẹ Ọghẹnẹ ” ?
Djekpahọn .
Die yen cha phia siẹrẹ e de vwo “ ufuoma rẹ Ọghẹnẹ rọ nọ ẹruọ ejobi ” ?
Baibol na tare nẹ ọ cha ‘ yọnrọn udu vẹ iroro rẹ avwanre womarẹ Kristi Jesu . ’ ( Fil .
4 : 7 ) Ubiota re vwo djisẹ rẹ ẹko rẹ isodje re rhẹrẹ irere ra gba ogba riariẹ phiyọ vwẹ ọke awanre , yen a fan kpo “ yọnrọn . ”
Filipae , ọyen ọvo usun rẹ irere tiọyen .
Ihwo rẹ Filipae nabọ riẹn vwerhẹn vwẹ ason , kidie ayen riẹnre nẹ isodje rhẹrẹ orere na .
Ọtiọyen ọ je hepha kẹ avwanre , e de vwo “ ufuoma rẹ Ọghẹnẹ , ” ẹwẹn avwanre ko se totọ .
Avwanre riẹnre nẹ Jihova vwo ọdavwẹ rẹ avwanre , ọ guọnọ erhuvwu rẹ avwanre .
( 1 Pita 5 : 10 ) Fikirẹ ọmrẹvughe yena , udu rhe che se bru avwanre - e .
Die yen sa nẹrhẹ a vwẹroso Jihova vwẹ ukpokpogho rode na ?
O rhe che kri - i , ihworakpọ che rhiẹromrẹ ukpokpogho rọ ma gan kparobọ .
( Mat . 24 : 21 , 22 ) Dede nẹ avwanre ghwa riẹn obo re cha phia kẹ avwanre ohwo vuọvo vwẹ ọke yena - a , jẹ ofori nẹ e ro ẹnwa - an .
Vwọrẹ uyota , avwanre riẹn erọnvwọn eje rẹ Jihova che ru - u , ẹkẹvuọvo , avwanre riẹn oka rẹ ohwo rẹ Ọghẹnẹ avwanre hepha .
Avwanre rhe mrẹvughe nẹ o toro obo re phiare - e , Jihova se ru kemu kemu rọ cha nẹrhẹ ọhọre rọyen rugba , ọkiọvo dede , o se ruo vwẹ idjerhe re rhẹro rọye - en .
Womarẹ oborẹ Jihova ruẹ kẹ avwanre kọke kọke , kẹ a sa mrẹ “ ufuoma rẹ Ọghẹnẹ rọ nọ ẹruọ ejobi ” vwẹ idjerhe efa .
Ọ sa dianẹ Sailas jẹ ọmotọ rẹ Rom . ​ — Iruo 16 : 37 .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ekobaro ivẹ vwẹ Amsterdam ghwoghwo ota kẹ ohwo rọ wanvrẹ
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2016 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IKUEGBE RẸ AKPEYEREN
Pavel Sivulsky yen gbikun na
ELỌKPA rẹ KGB de kperi , “ wẹwẹ orharhe ọsẹ .
* Wọ kpairoro vrẹ aye wẹn rọ mrevun , vẹ ọmọtẹ wẹn .
Ono cha vwẹrote ayen ?
Sen ẹga wẹn rere e siobọnu we kpo ! ”
Me da kpahen : “ Ẹjo , mi chukoku aye - en .
Ovwan yen mu vwe rhe etinẹ !
Die mi ruru ? ”
Ọlọkpa na da kpahen vẹ ophu : “ Oseri rẹ Jihova wọ hepha na yen oruchọ rọ ma gan kparobọ . ”
Ọyena phiarẹ vwẹ ukpe rẹ 1959 , me vwọ hẹ uwodi vwẹ orere rẹ Irkutsk vwẹ Russia .
Ju vwe gbikun rẹ oboresorọ mẹ vẹ aye mẹ Maria , vwo muegbe rẹ avwanre vwọ “ reoja vwi fiki rẹ ọvwata , ” kugbe ebruphiyọ ro te avwanre obọ kidie nẹ avwanre sẹro rẹ ọyọnregan rẹ avwanre . ​ — 1 Pita 3 : 13 , 14 .
E vwiẹ vwẹ vwẹ ukpe rẹ 1933 vwẹ ọko rẹ Zolotniki rọhẹ Ukraine .
Oniọvo rẹ oni mẹ vẹ ọshare rọyen re dia Iseri rẹ Jihova , vwo nẹ Fance rhe rhe mrẹ avwanre vwẹ ukpe rẹ 1937 , ayen da kẹ avwanre ẹbe ivẹ rẹ Iseri na teyenre , ọ re se Government , kugbe ọ ro chekọ re se Deliverance .
Ọsẹ mẹ vwo se ẹbe na , ọ da rhoma vwo esegbuyota kpahen Ọghẹnẹ .
Ọ da vwẹ mamọ ọke ro vwo mu ọga vwẹ ukpe rẹ 1939 , ẹkẹvuọvo tavwen o ki ghwu , ọ da ta kẹ oni mẹ : “ Ọnana yen uyota na .
Vwẹ ayen yono emọ mẹ . ”
Vwẹ April 1951 , usuon na ko muẹ Iseri rẹ Jihova rehẹ Ukraine vwo kpo uwodi vwẹ Siberia .
A da djẹ vwẹ vẹ oni mẹ , kugbe oniọvo mẹ otete re se Grigory , nẹ Ukraine kpo Siberia .
Avwanre ro itraini , a da djẹ iroko 6000 re te orere rẹ Tulun vwẹ Siberia .
Udughwrẹn ivẹ vwọ wan nu , e de ji mu oniọvo mẹ ọkpako re se Bogdan kpo uwodi vwẹ orere rẹ Angarsk , rọ kẹrẹ avwanre .
O che ruiruo rẹ oja vwẹ etiyin vwẹ ẹgbukpe 25 .
Mẹ vẹ oni mẹ , kugbẹ oniovo mẹ Grigory ghwoghwo ota vwẹ emeko re kẹrẹ Tulun .
Ẹkẹvuọvo , aghwanre yen avwanre vwo ruo . Kerẹ udje , avwanre me nọ ihwo na , “ Wo vughe ohwo rọ guọnọ shẹ erhuẹn ? ”
Avwanre da mrẹ ohwo tiọyen , kẹ avwanre vuẹ ohwo na kpahen erhuvwu rọhẹ oma rẹ erhuẹn .
Ememerha na , kẹ a kpọ ota na kpo Baibol .
Ọke yena , ọbe ọvo rọ ghwa iyẹnrẹn da tanẹ Iseri rẹ Jihova da guọnọ igodẹ , kẹ ayen nokpẹn rẹ erhuẹn !
Avwanre ghene mrẹ ihwo ri vwo ẹwẹn esiri !
Ọ vwerhoma ra vwọ mrẹ ihwo buebun rẹ avwanre vẹ ayen gbe yono Baibol vwẹ ekogho yena .
Enẹna , ukoko ọvo vẹ ighwoghwota 100 yehẹ evunrẹ ọko rẹ Tulun .
Aye mẹ Maria , mrẹ uyota na vughe vwẹ Ukraine ọke re vwo phiẹ Ofovwin Akpọeje II .
Ọlọkpa rẹ KGB ọvo kpokpiro mamọ ọke rọ vwọ hẹ ẹgbukpe 18 ; ọlọkpa na guọnọre nẹ o nene ọyen gbe ọfanrhiẹn , ẹkẹvuọvo aye mẹ rhọvwenre - e .
Maria vwo te uwevwin ẹdẹ ọvo , ọ da vwa ọlọkpa na ro sherhẹn ehwa rọyen .
Maria ko bru okpakpa djẹ ro otafen .
Ophu de mu ọlọkpa na mamọ , ọ da tanẹ ọyen che mu Maria phiyọ uwodi fikirẹ esegbuyota rọyen . Vwẹ ukpe rẹ 1952 , Maria de ghini kpo ekanrọ rẹ ẹgbukpe ihwe .
Maria niro nẹ ọyen ghwa họhọ Josẹf re mu phiyọ uwodi fikirẹ ọyọnregan rọyen .
( Jẹn . 39 : 12 , 20 ) Ọshare ra vwẹ owian kẹ nẹ o mu Maria phiyọ imoto nẹ aguare na kpo uwodi , da ta kẹ : “ Wọ djoshọ - ọ , kidie buebun rẹ ihwo re mu kpo uwodi , sẹro rẹ ọghọ rayen te uwevwin . ”
Eta yena nẹrhẹ udu rọyen gan .
Uwodi ọvo ra da wiowian rẹ oja , rọ kẹrẹ orere rẹ Gorkiy ( re se Nizhniy Novgorod asaọkiephana ) vwẹ Russia , yen e mu Maria ra . Ọ da dia etiyin nẹ ukpe rẹ 1952 fiẹ 1956 .
A vuẹrẹ nẹ o ghwie irhe , tobọ vwẹ ọke rẹ ekpahen ọgangan .
Owian na djobọte oma kpokpọ rọyen mamọ ; e vwo siobọ no vwẹ ukpe rẹ 1956 , o de kpo orere rẹ Tulun .
Oniọvo ọvo vwọ vuẹ vwẹ nẹ oniọvo aye ọvo bru avwanre cha Tulun , me da ro idjighere mẹ yanran re dede , ji nene mu eghwa .
Me ghwa vwọ mrẹ Maria , o de je vwe .
Ọ reyọ ọke tavwen ọ ke sa rhọnvwe nẹ a kọnphiyọ ohwohwo .
Avwanre da rọvwọn vwẹ ukpe rẹ 1957 .
Ukpe rọ vwọ kpahọn , avwanre de vwiẹ ọmọtẹ avwanre re se Irina .
Ẹkẹvuọvo , omavwerhovwẹn na kriri - i .
Vwẹ ukpe rẹ 1959 , e de mu vwe kpo ekanrọ fikirẹ ẹbẹ rẹ ukoko na , re me teyan .
Emeranvwe esan yen mẹvwẹ ọvo dia evunrẹ isẹro otutunu ọvo .
Rere udu mẹ sa vwọ gan , ọkieje kọyen me vwọ nẹrhovwo , so ine , ji vwẹro roro oborẹ mi che ghwoghwo wan siẹrẹ e de siobọ nu vwe .
Avwanre vwọ hẹ uwodi rẹ oja , vwẹ ukpe rẹ 1962
Ẹdẹ ọvo , ọlọkpa ọvo rọ nọ vwẹ enọ de ghwe kperi , “ O rhe che kri - i , avwanre che chiyin ovwan eje muotọ kerẹ ighresi ! ”
Me da kpahen , “ Jesu tare nẹ e CHE ghwoghwo iyẹnrẹn esiri rẹ Uvie na nene ẹkuotọ na eje , o vwẹ ohwo vuọvo rọ sa dobọ rọyen ji - i . ”
O de hworo ona ri mi djunute vwẹ ọtonphiyọ , sẹ ọ sa riẹriẹ ovwẹ , me vwọ sen esegbuyota mẹ .
Me rha rhọnvwe ru ọtiọyen na - a , e de mu vwe kpo uwodi rọ kẹrẹ Saransk , ri mi de ruiruo rẹ oja vwẹ ẹgbukpe 7 .
Avwanre vwọ hẹ idjerhe yanran , mi de nyo nẹ aye mẹ vwiẹ Olga , rọ dia ọmọtẹ rivẹ rẹ avwanre .
Dede nẹ , mi sherabọ kẹ aye mẹ kugbẹ emetẹ mẹ , oma vwerhen ovwẹ kidie mẹ vẹ aye mẹ fuevun kẹ Jihova .
Maria vẹ emetẹ avwanre , Olga vẹ Irina , vwẹ ukpe rẹ 1965
Aye mẹ nẹ Tulun bru vwe cha Saransk obọ ọvo ẹgbukpe , dede nẹ tẹ ẹra tẹ ẹcha rẹ oyan na sa reyọ ẹdẹ 12 a da ro itreni .
Ọ da cha , ọ ghwa ibutu ọkpokpọ vwo rhe vwe .
O mi si Uwevwin Orhẹrẹ nu vwevunrẹ ibutu na .
O vwo ukpe ọvo rẹ Maria vwo mu emetẹ avwanre ivẹ nene oma rhe , ẹcha rọyen ghwa ọ rẹ oghẹresan vwẹ ukpe yena .
Oma vwerhen ovwẹ mamọ me vwọ mrẹ ayen .
E siobọnu vwe vwẹ ukpe rẹ 1966 , avwanre da kua kpo orere rẹ Armavir rọ kẹrẹ Black Sea .
Etiyin e de vwiẹ emeshare avwanre ivẹ , Yaroslav vẹ Pavel .
O kriri - i , elọkpa rẹ KGB na da rhe hra uwevwin rẹ avwanre muotọ , rẹ ayen vwọ guọnọ ẹbe rẹ ukoko na .
Ayen hra asan eje totọ , tobọ te emu ra vwọ ghẹrẹ irhuẹn na .
Ẹdẹ ọvo rẹ ayen vwọ rhe , ọdja da nabọ dja ayen , ewun rayen de ji gbe .
Ẹro rayen kọ dọn Maria , kidie ọ dia ẹwẹn obọ rayen yen ayen vwọ rhe - e .
Ọ da kẹ ayen udi odjidjiro , ame , vẹ ikpacha .
Onini rayen vwọ rhe , elọkpa na da vuẹ oborẹ aye mẹ ru kẹ ayen .

Ọke rẹ ayen vwọ yanran , onini na da hwẹ , ji kpogho obọ kẹ avwanre .
Oma nabọ vwerhen avwanre fikirẹ erhuvwu ro nuro rhe kidie nẹ avwanre “ vwẹ uyoyovwi phi umwemwu kparobọ . ” ​ — Rom 12 : 21 .
Avwanre nabọ ghwoghwo vwẹ Armavir dede nẹ elọkpa na cha uwevwin avwanre kọke kọke .
Avwanre je bọn ẹmẹko rẹ ighwoghwota evo gan vwẹ orere rẹ Kurganinsk rọ kẹrẹ avwanre .
Ọ vwerhoma nẹ orere rẹ Armavir vwo ikoko 6 enẹna , Kurganinsk de rhe vwo ikoko ẹne .
O vwo ọke evo rẹ esegbuyota avwanre vwọ dogho .
Jẹ , oma vwerhen avwanre nẹ Jihova reyọ iniọvo ri fuevun vwọ bọn avwanre gan .
( Une 130 : 3 ) Vwọba , elọkpa evo vwẹ oma vwo ru iniọvo vwevunrẹ ukoko na .
Kẹ ayen ruẹ kerẹ ihwo ri vwo oruru ọgangan kpahen iruo rẹ Uvie na ; ọnana da rhe dia ọdavwini rode kẹ avwanre .
A tobọ vwẹ evo mu ẹdia vwevunrẹ ukoko na .
Ọke vwọ yanran na , e de rhi ni ayen so .
Vwẹ ukpe rẹ 1978 , Maria vwọ hẹ ẹgbukpe 45 , ọ da rhoma mrevun .
Kidie nẹ ọ ka rioja rẹ ọga rẹ ubiudu jovwo re , oshọ de mu ọbo oyibo na mamọ , kẹ ayen guọnọ kpanre evun na , ẹkẹvuọvo Maria rhọvwenre - e .
Evo usun rẹ idọktọ na ke muẹ egbede nene kpo kasan kasan rọ ra , kidie ayen guọnọ duvwo rere o ghwe vwiẹ ọmọ na dede nẹ emeranvwe rọyen je gba - a .
Maria da djẹ nẹ họsipito na rere ọ sa sẹrọ rẹ arhọ rẹ ọmọ na .
Ọke rẹ elọkpa vwọ djẹ avwanre nẹ orere na , avwanre da kua kpo ọko ọvo rọ kẹrẹ orere rẹ Tallinn vwẹ Estonia ; ọko na hẹ otọ rẹ usuon rẹ Soviet Union rẹ ọke yena .
Etiyin kọyen aye mẹ de vwiẹ ọmọshare avwanre re se Vitaly , vwọ fẹnẹ oborẹ idọktọ na tare .
Ọke vwọ yanran na , avwanre da kua nẹ Estonia kpo orere rẹ Nezlobnaya vwẹ Russia .
Avwanre vwẹ aghwanre vwo ghwoghwo kẹ erhorha re rhe irere re kẹrẹ Nezlobnaya .
Ayen rhi sivwin oma , ẹkẹvuọvo buebun rayen da ghwa iphiẹrophiyọ rẹ arhọ kpo !
Avwanre davwẹngba vwo yono emọ avwanre rere ayen vwo vwo ẹguọnọ rẹ Jihova , ji vwo owenvwe rẹ ayen vwọ ga .
Kọke kọke yen avwanre vwo durhie iniọvo re dia omamọ rẹ udje , cha uvwevin avwanre .
Oniọvo mẹ re se Grigory cha uwevwin avwanre mamọ .
Ọ gare kerẹ oniruo okinriariẹ vwo nẹ ukpe rẹ 1970 fiẹ 1995 .
Orua na eje mrẹ erere nẹ ẹcha rọyen rhe , kidie ọ nẹrhẹ ohwo phiyọ ehwẹ mamọ .
Avwanre vẹ erhorha na heha rẹ Baibol , eha tiọyena yen nẹrhẹ emọ na rhi vwo ẹguọnọ rẹ ikuegbe rẹ Baibol .
Emeshare avwanre vẹ eya rayen .
Nẹ obohwẹre kpo obọrhen ; urhiẹ rẹ obuko : Yaroslav , Pavel , Jr . , Vitaly
Urhiẹ rẹ obaro : Alyona , Raya , Svetlana
Vwẹ ukpe rẹ 1987 , ọmọshare avwanre re se Yaroslav , de kpo orere rẹ Riga vwẹ Latvia rere ọ sa nabọ ghwoghwo .
Ẹkẹvuọvo , kidie nẹ ọ rhọnvwe kpo ofovwi - in , e de muo phiyọ uwodi vwẹ ẹgbukpe ọvo gbubro , ọke yena ke muo nẹ uwodi ọvo kpo ọfa .
Ikuegbe rẹ obo me rhiẹromrẹ vwẹ uwodi yen chọn rọ uko vwo chirakon .
Ukuko na , ọ da rhe dia ọkobaro ọkieje .
Vwẹ ukpe rẹ 1990 , Pavel ọmọshare avwanre rẹ ẹgbukpe 19 da tanẹ ọyen guọnọ ra ga kerẹ ọkobaro vwẹ orere rẹ Sakhalin rọhẹ uherevie rẹ urhie vwẹ Japan .
Ẹsosuọ , avwanre rhọnvwere - e .
Ighwoghwota 20 ọvo yehẹ oboyin , asan na vwẹ iroko 9,000 vwo sheri kẹ avwanre .
Ukuko na , avwanre da rhe rhọnvwe kẹ , kidie avwanre niro nẹ omamọ orhiẹn yen o bruru .
Ihwo na nabọ kerhọ rẹ ovuẹ rẹ Uvie na .
Ikpe evo vwọ wan nu , a da vwẹ ikoko ẹrenren vwo mu vwẹ etiyin .
Pavel gare vwẹ etiyin te ukpe rẹ 1995 .
Ọke yena , Vitaly rọ dia ọmọshare avwanre otete eje kọyen chekọ rẹ ọ vẹ avwanre gba dia .
Nẹ ọkiemọ rhe yen o vwo vwo ẹguọnọ rẹ Baibol ese .
Rọ vwọ hẹ ẹgbukpe 14 , Vitaly da rhe dia ọkobaro , me vẹ ọyen da ga kugbe kerẹ ekobaro vwẹ ẹgbukpe ivẹ .
Ọyena ọke rẹ omavwerhovwẹn dẹn .
O rhi vwo te ẹgbukpe 19 , a da reyọ vwo mu ọkobaro oghẹresan .
Vwẹ ukpe rẹ 1952 , ọlọkpa rẹ KGB ọvo vuẹ Maria jovwo nẹ , “ Wọ rha sen esegbuyota wẹ - ẹn , wọ cha rioja vwẹ uwodi vwẹ ẹgbukpe ihwe .
Wo de rhi hirhe phiyọ ọmọmare ro vwo ohwo - o , ke che siobọ nu we . ”
Ẹkẹvuọvo , ọyena phiare - e .
Avwanre mrẹ ẹguọnọ vẹ ukẹcha vwo mie Jihova , emọ avwanre , kugbe ihwo rẹ avwanre vwẹ ukẹcha kẹ vwọ mrẹ ukoko na vughe .
Mẹvwẹ vẹ aye mẹ da je kọn kpo asan sansan rẹ emọ avwanre da ga .
Avwanre da mrẹ oborẹ oma vwerhen ihwo rẹ emọ avwanre vwẹ ukẹcha kẹ , vwọ riẹn Jihova .
Vwẹ ukpe rẹ 1991 , urhi rẹ ẹkuotọ na da ghwobọ phiyọ iruo rẹ Iseri rẹ Jihova .
Orhiẹn - ebro yena da nẹrhẹ aghwoghwo avwanre muotọ .
Ukoko avwanre kọ tobọ dẹ imoto rere e se ghwoghwo kudughwrẹn kudughwrẹn vwẹ irere vẹ emeko re kẹrẹ avwanre .
Mẹvwẹ vẹ aye mẹ vwẹ 2011
Oma vwerhen ovwẹ mamọ nẹ Yaroslav vẹ aye rọyen Alyona ga vwẹ bẹtẹl , ọtiọyen ji te Pavel vẹ aye rọyen Raya ; vwọba , Vitaly ruiruo rẹ oniruo okirhiariẹ vẹ aye rọyen Svetlana .
Irina , ọmọtẹ avwanre ọkpako , vẹ orua rọyen dia Germany .
Ọshare rọyen Vladimir , vẹ emeshare rayen erha ga kerẹ ekpako ukoko .
Ọmọtẹ avwanre re se Olga dia Estonia , kọke kọke yen o vwo se vwe .
Ọ da vwẹ mamọ ọke rẹ aye mẹ ọghanghanre vwo ghwu vwẹ ukpe rẹ 2014 .
Mi rhẹro rẹ evrẹnushi na , me cha vwọ rhoma mrẹ !
Enẹna , me dia orere rẹ Belgorod , iniọvo na nabọ bicha vwẹ , vwẹ obonẹ .
Ikpe nana eje me ghwọrọ vwẹ ẹga rẹ Jihova re na , yono uvwe nẹ ọ lọhọre ra vwọ sẹrọ rẹ ọyọnrega - an , ẹkẹvuọvo Jihova choma rọ vwọ hwosa kẹ avwanre vẹ ufuoma rọyen , ra mrẹ vwo dje - e .
Ebruba rẹ mẹvwẹ vẹ aye mẹ Maria mrẹre fikirẹ ọyọnregan rẹ avwanre , vrẹ oborẹ unu se gbe - e .
Tavwen usuon rẹ Soviet Union na ki she vwẹ ukpe rẹ 1991 , emerha yen ighwoghwota na vwo bun vrẹ 40,000 .
Jẹ , asaọkiephana ighwoghwota re vrẹ 400,000 yehẹ ẹkuotọ rehẹ obotọ rẹ usuon rẹ Soviet Union rẹ dẹvure .
Enẹna mi te ẹgbukpe 83 re , jẹ me je ga kerẹ ọkpako .
Obicha rẹ Jihova yen nẹrhẹ ovwẹ se chirakon .
Jihova ghene bruba kẹ vwẹ . ​ — Une 13 : 5 , 6 .
KGB , ọyen obrukrẹn rẹ odẹ re vwo se Umẹ rẹ Elọkpa rẹ Soviet Union .
“ Ovwan siobọ nẹ ohwo rẹ awanre na vẹ uruemu rọye ejobi . ” ​ — KỌL .
3 : 9 .
UNE : 83 , 129
Die yen nẹrhẹ ukoko avwanre fẹnẹ ikoko efa vwẹ akpọ na ?
Erhọ yen iruemu evo ro fori nẹ e siobọnu , je kẹnoma kẹ ?
Mavọ yen e se vwo siobọnu uruemu rẹ awanre na ?
1 , 2 .
Die yen ihwo evo niso kpahen Iseri rẹ Jihova ?
IHWO evo ta omamọ ota kpahen uruemu rẹ Iseri rẹ Jihova djephia .
Kerẹ udje , vwọ kpahen iniọvo avwanre rehẹ otọ rẹ usuon rẹ Nazi Germany , Anton Gill de si : “ Usuon rẹ Nazi vwẹ eghrẹn vwo vi Iseri rẹ Jihova . . . .
Iseri rẹ Jihova ri te omarẹ 6000 yen e mu phiyọ [ uwodi rẹ oja ] vwẹ ukpe rẹ 1939 . ”
Ọ da je tanẹ , dede nẹ ayen rioja rẹ omukpahen ọgangan , Iseri na “ dje uruemu re dẹndẹn vẹ ẹmienyo phia , ” ayen je “ yọnregan , je chọn ohwohwo uko . ”
O kri nọ na - a , ihwo evo ji vwo oniso rẹ iruemu iyoyovwin tiọyena vwẹ ohri rẹ Ihwo rẹ Ọghẹnẹ vwẹ South Africa .
Dẹvure , urhi rẹ ẹkuotọ na rhọvwenre nẹ Iseri rẹ Jihova re dia ihwo ibiebi kuomakugbe e re dia iyibo - o .
Ẹkẹvuọvo , vwẹ December 18 , 2011 , o gbe ihwo unu mamọ rẹ ayen vwọ mrẹ Iseri rẹ Jihova re vrẹ 78,000 , te iyibo te ihwo ibiebi re nẹ South Africa vẹ ekuotọ efa re kẹrerẹ rhe , ri siomakoko vwọ kẹ omẹvwa , vwẹ ifildi rọ ma rho kparobọ ra da fa ibọrọ vwẹ orere rẹ Johannesburg .
Vwọ kpahen ihwo re rhere , ọvo usun rẹ ihwo re vwẹrote ifildi na da ta : “ Ọnana yen obọ rẹsosuọ mi tu vwọ mrẹ ihwo buebun ọtiọna ri muomaphiyọ ọghọ .
Ovwan ihwo eje nabọ sẹn omamọ osẹnvwe .
Ovwan je nabọ ru asan na eje fon .
Marho , te iyibo te ihwo biebi ji ruẹ kuẹgbe . ”
Diesorọ ukoko avwanre vwọ fẹnẹ ?
Ihwo re dia Iseri rẹ Jihova - a da sa ta ọtiọyen , ọyena ghwa odjephia nẹ ukoko avwanre ghini ọ rẹ oghẹresan .
( 1 Pita 5 : 9 ) Ẹkẹvuọvo , diesorọ ukoko avwanre vwọ fẹnẹ ?
Kidie womarẹ ukẹcha rẹ Ota rẹ Ọghẹnẹ vẹ ẹwẹn ọfuanfon na , avwanre davwẹngba vwo “ siobọ nẹ ohwo rẹ awanre ” na .
Avwanre mi rhe “ ku ohwo ọkpokpọ na phihọ . ” ​ — Kọl .
3 : 9 , 10 .
Die yen a cha fuẹrẹn vwẹ uyono nana , kẹ diesorọ ?
Re vwo siobọnu ohwo awanre yẹrẹ uruemu awanre na , vẹ ra vwọ kẹnoma kẹ riẹriẹriẹ dia ọvo - o .
Vwẹ uyono nana , a cha fuẹrẹn obo re se vwo siobọnu uruemu rẹ awanre na , oboresorọ o vwo fo nẹ e ruo vẹ okpakpa , kugbe oboresorọ e se vwo vwo imuẹro nẹ e se ru ewene , ọ da tobọ dianẹ iruemu tiọyena riẹnriẹn avwanre oma re .
A je cha fuẹrẹn oborẹ ihwo rehẹ ukoko na krire se ru , vwọ kẹnoma kẹ uruemu rẹ awanre na riẹriẹriẹ .
Diesorọ ẹkarophiyọ tiọyena vwo yovwin ?
Kidie ihwo evo rehẹ ukoko na jovwo , rhoma rhivwin kpo oka rẹ ohwo rẹ ayen hepha dẹvure .
Kọyensorọ o vwo fo nẹ a karophiyọ orhọ - esio nana : “ E jẹn ohwo kohwo ro rori nẹ ọye mudia kẹnoma re o vwo je she . ” ​ — 1 Kọr .
10 : 12 .
( a ) Djudje rẹ oboresorọ e vwo brokpakpa siobọnu uruemu rẹ awanre na .
( Ni uhoho rẹsosuọ na . ) ( b ) Kirobo ra mrẹre vwẹ Kọlose 3 : 5 - 9 , iruemu vọ yen churobọ si ohwo rẹ awanre na ?
Die yen wo che ru siẹrẹ iwun wẹn de gbe yẹrẹ o de vwo ọrhen ?
Wo che kuo nu kpakpata .
Ọtiọyen o ji fo nẹ e brokpakpa ru nene iji rẹ Baibol re vwo siobọnu uruemu rọ vwọso irhi Ọghẹnẹ .
Ofori nẹ avwanre nene iji nana rẹ Pọl vwọ kẹ Inenikristi rẹ ọke rọyen : “ Ovwan . . . siobọ nẹ imu nana . ”
E jẹ a fuẹrẹn iruemu ebrabra ivẹ rẹ Pọl djunute ​ — igberadja kugbe inuhu . ​ — Se Kọlose 3 : 5 - 9 .
6 , 7 . ( a ) Mavọ yen eta rẹ Pọl djerephia nẹ a guọnọ ẹgbaẹdavwọn e ki se ku ohwo rẹ awanre na nẹ oma ?
( b ) Oka rẹ akpọ vọ yen Sakura yerin jovwo , kẹ die yen chọn rọ uko vwo wene ?
Igberadja .
Ota ra fan kpo “ igberadja ” vwẹ Baibol na , ji churobọ si ọfanrhiẹn vwẹ uvwrẹ rẹ ihwo ivẹ re je rọvwọ - ọn kugbe eshare re duẹ eshare .
Pọl vuẹ Inenikristi nẹ ayen “ hwe ” koka koka rẹ urhurusivwe rẹ “ igberadja ” yẹrẹ ọfanrhiẹn rọhẹ ugboma rayen .
Eta rẹ Pọl vwo djisẹ rọyen , djerephia nẹ a guọnọ ẹgbaẹdavwọn ọgangan e ki se si urhurusivwe ọbrabra nẹ oma rẹ ohwo .
Ẹkẹvuọvo , e se phikparobọ .
Jẹ e roro kpahen ikuegbe rẹ Sakura * rọ dia Japan .
Ọke rọ vwọ ghwanra cha , ọ mroma rọyen vwẹ ẹdia rẹ ọruvwohwo , ko ji no nẹ ọyen fiemu - u .
Ro vwo te ẹgbukpe 15 , ko nene eshare sansan vwerhẹn rere o vwo jẹ ọruvwohwo ẹ dia .
Vẹ omavovwẹ , ọ da ta : “ Uruemu mẹ na nẹrhẹ me kpanre evun abọ erha .
Me vwọ tuọnphiyọ ẹsosuọ , mi niro nẹ eshare na vwo ẹguọnọ mẹ , ofu akpọ rhe dje vwe ọfa - a .
Ẹkẹvuọvo ọke vwọ yanran na , ofu akpọ de rhi dje vwe hwe . ”
Sakura muomaphiyọ oka rẹ akpọ yena te ọke rọ vwọ ghwanre te ẹgbukpe 23 .
Ọke yena , ọ vẹ Iseri rẹ Jihova ki yono Baibol na .
Sakura nabọ vwo ẹguọnọ rẹ obo ro yono , womarẹ ukẹcha rẹ Jihova , o de rhi phi ẹwẹn rẹ abe vẹ omavovwẹ rọyen kparobọ , o de ji siobọnu uruemu rẹ ọfanrhiẹn .
Enẹna , Sakura ga kerẹ ọkobaro ọkieje , ọ rha hẹ ẹdia rẹ ọruvwohwo - o .
Ukperẹ ọtiọyen , ọ da ta : “ Oma vwerhen ovwẹ nẹ me rhiẹromrẹ ẹguọnọ rẹ Jihova nẹ ẹdẹ ra ro ẹdẹ . ”
Erhọ yen erọnvwọn re sa nẹrhẹ avwanre dia ihwo rẹ jẹfuọn vwẹ obaro rẹ Ọghẹnẹ ?
Uruemu rẹ inuhu .
Ọ dia umwemwu rẹ ọfanrhiẹn ọvo yen ota ra fan phiyọ “ inuhu ” yẹrẹ jẹfuọn vwẹ Baibol na churobọ si - i .
O ji churobọ si isigati ephopho yẹrẹ ehwẹjẹ ro je fo . ( 2 Kọr .
7 : 1 ; Ẹfe . 5 : 3 , 4 ) Vwọba , o ji churobọ si iruemu rẹ jẹfuọn re ruẹ vwẹ odjahọn , kerẹ uruemu re vwo se ẹbe re rhanriẹn urhurusivwe rẹ ọfanrhiẹn yẹrẹ e vwo ni ihoho rẹ ihwo re banphiyọ , re sa nẹrhẹ e vwobọ vwẹ uruemu rẹ jẹfuọn , kerẹ ra vwọ vwobọ mwẹriẹn oma ohwo . ​ — Kọl .
3 : 5 .
*
Die yen sa phia siẹrẹ a da vwọnrọ ẹbe phiyọ “ avwerhe rẹ ugboma ” ?
Ihwo ri vwo ẹkuruemu re vwo ni ihoho rẹ ihwo re banphiyọ , vwọnrọ ẹbe phiyọ “ avwerhe rẹ ugboma , ” rọ sa nẹrhẹ ọ bẹn re vwo siobọnu ọfanrhiẹn .
Ehiahiẹ djerephia nẹ ihwo ri vwo ẹkuruemu re vwo ni ihoho rẹ ihwo re banphiyọ , rhe dia eviẹn vwọ kẹ uruemu tiọyen , kirobo rẹ egbaudi vẹ ihwo re reyọ ihuvwun egangan je dia eviẹn vwọ kẹ ẹkuruemu rayen .
Kọyensorọ ihwo re ni ihoho rẹ ihwo re banphiyọ vwọ rioja rẹ ọmiaovwẹ rode .
Kerẹ udje , ọ sua omavovwẹ rode , ọ nẹrhẹ ọ bẹn ra vwọ dia ọgbowian , o siẹ omavwerhovwẹn nẹ erua , sua orọnvwe ẹfan , ji nẹrhẹ e churẹ ghwẹ .
Ọshare ọvo vwo siobọnu uruemu nana vwẹ ẹgbukpe ọvo nu , ọ da ta : “ Ẹgbaẹdavwọn mẹ brọghọ phiyọ ovwẹ oma . ”
Mavọ yen Ribeiro se vwo phi ẹkuruemu re vwo ni ihoho rẹ ihwo re banphiyọ kparobọ ?
O krire rẹ ihwo buebun vwọ họnre ohọnre rẹ oborẹ ayen se vwo siobọnu uruemu re vwo ni ihoho rẹ ihwo re banphiyọ .
Ẹkẹvuọvo , ikuegbe rẹ Ribeiro rọ dia Brazil , djerephia nẹ ayen se phikparobọ .
Ribeiro vrẹn nẹ uwevwin rẹ ọsẹ vẹ oni rọyen ọke rọ vwo emeghene . O rhi vwo te ọke ọvo , kọ wian vwẹ asan ra da vwẹ ẹbe awanre vwo ruẹ ekpokpọ .
Etiyin kọyen ọ da mrẹ ẹbe vẹ ihoho rẹ ihwo re banphiyọ .
Ọ da ta : “ Ememerha na , mi de rhi vwo ẹkuruemu mi vwo nẹ ihoho tiọyen .
Kọ rhe gan te asan rẹ , me rha sa tobọ hẹrhẹ ọke rẹ aye me vẹ ọyen gba dia na , vwo nẹ uwevwin , tavwen mi ki ni ifimu rẹ ihwo re banphiyọ - ọ . ”
Ẹdẹ ọvo ro vwo kpo iruo , Ribeiro da mrẹ ọbe re se The Secret of Family Happiness vwẹ ohri rẹ ẹbe awanre ra ghwẹ koko .
Ọ da tọrọ ọbe na , o de se .
Obo ro seri na da nẹrhẹ ọ ton uyono rẹ Baibol phiyọ vẹ Iseri rẹ Jihova . Jẹ ọ reyọ ọke grongron tavwen o ki se siobọnu ẹkuruemu ọbrabra rọyen na .
Die yen chọn rọ uko ?
Ọ da ta : “ Womarẹ ẹrhovwo , uyono rẹ Baibol kugbe eroro kpahọn rẹ obo mi yono , ọdavwaro mẹ kpahen iruemu rẹ Ọghẹnẹ da rhe ganphiyọ te ẹdia rẹ , ẹguọnọ mi vwo kpahen Jihova rhe vwọ gan vrẹ urhurusivwe mẹ kpahen ihoho rẹ ihwo re banphiyọ . ”
Womarẹ ukẹcha rẹ Ota rẹ Ọghẹnẹ kugbe ẹwẹn ọfuanfon rọyen , Ribeiro de rhi siobọnu uruemu rẹ awanre rọyen , o de ji bromaphiyame .
Asaọkiephana , ọ ga kerẹ ọkpako rẹ ukoko .
Die yen sa chọn ohwo uko vwọ kẹnoma kẹ ihoho rẹ ihwo re banphiyọ ?
Noso tanẹ ọ ghwa dia uyono rẹ Baibol ọvo yen nẹrhẹ Ribeiro phikparobọ - ọ .
Ọ nabọ vwẹ uphẹn kẹ obo ro yono na , rere o se te ubiudu rọyen .
Ẹrhovwo vẹ eroro kpahọn rẹ obo re yoniro , yen nẹrhẹ ẹguọnọ ro vwo kpahen Ọghẹnẹ rhe gan vrẹ urhurusivwe ọbrabra ro rhere .
E de vwo utuoma kpahen obo re brare , ji vwo ẹguọnọ ọgangan kpahen Ọghẹnẹ , ka sa kẹnoma kẹ uruemu re vwo ni ihoho rẹ ihwo re banphiyọ . ​ — Se Une Rẹ Ejiro 97 : 10 .
Die yen vwẹ ukẹcha kẹ Stephen vwo siobọnu ekan vẹ ophu ?
Ihwo re fobọ muophu , yen fobọ hanre ihwo .
Aphro herọ - ọ , uruemu tiọyena cha sa ghwa omavwerhovwẹn rhe orua - a .
Stephen rọ dia ọsẹ vwẹ Australia da ta : “ Ọke ri jovwo , me hanre ekan mamọ , omorọnvwọn yen nẹrhẹ ophu mu vwe .
Abọ erha yen me vẹ aye mẹ hẹrioma , avwanre ke tobọ jiroro ra vwọ fan orọnvwe . ”
Iseri rẹ Jihova de nene ayen yono Baibol .
Kẹ die yen phiare ọke rẹ Stephen vwo nene odjekẹ rẹ Baibol na ?
Ọ da ta : “ Oyerinkugbe rẹ orua avwanre de rhi yovwinphiyọ .
Dẹvure , me fobọ muophu , me je muẹ van kuẹ ihwo . Jẹ enẹna , womarẹ ukẹcha rẹ Jihova , me rhe dia ohwo rẹ ufuoma re . ”
Asaọkiephana , Stephen ga kerẹ odibo rowian , ẹkẹvuọvo , aye rọyen ga kerẹ okobaro ọkieje vwẹ ikpe evo rhire na .
Ekpako rẹ ukoko rẹ Stephen da ta : “ Stephen pha fuefu , ọgbowian , ọ je nabọ vwomakpotọ . ”
Ayen cha sa karophiyọ ẹdẹ rẹ ayen mrẹrẹ kuko ro muophu - u .
Stephen jiri oma rọyen fikirẹ ewene ro ruru na ?
Ọ da ta : “ Me rha rhiabọreyọ ukẹcha rẹ Jihova jovwo - o , ebruphiyọ nana eje rhe se te vwe obọ - ọ . ”
Diesorọ ophu vwọ dia obo re brare , kẹ orhọ - esio vọ yen Baibol na vwọ kẹ avwanre ?
Baibol na si avwanre orhọ kpahen ophu , ekan , kugbe ẹghwọ .
( Ẹfe . 4 : 31 ) Iruemu tiọyena sa ghwa ozighi cha .
Akpọ na se no nẹ ọ chọre re vwo muophu - u , ẹkẹvuọvo Jihova vwo utuoma kpahọn .
Kọyensorọ rẹ iniọvo buebun vwo siobọnu iruemu awanre nana , ji vwo iruemu rẹ ohwo kpokpọ na . ​ — Se Une Rẹ Ejiro 37 : 8 - 11 .
Ohwo rọ djoma se hirhe phiyọ ohwo ofuefu ?
Roro kpahen udje rẹ oniọvo Hans rọ ga kerẹ ọkpako ukoko vwẹ Austria .
Ọrọvwẹrote iruo rẹ ekpako na vwẹ ukoko rọyen da ta : “ Oniọvo Hans , ọyen ọvo usun rẹ iniọvo ri me fu kparobọ . ”
Jẹ , ọ dia ọtiọyen ọ hepha jovwo - o .
Ọke rọ vwọ hẹ eghene , ọ da idi vroma , udi na da rhe nẹrhẹ ọ dia ohwo rọ djoma .
Ọ da udi vroma ẹdẹ ọvo , o de muophu hwe ọmọtẹ rọ vẹ ọyen gba jẹ ọsen . Ọyena da nẹrhẹ a kanrọ phiyọ uwodi vwẹ ẹgbukpe 20 .
Ẹsosuọ , uwodi na se wene uruemu rẹ ophu ọgangan rọyen na - a .
Jẹ ọke vwọ yanran na , oni rọyen da vuẹ ọkpako ọvo nẹ , o bru Hans ra vwẹ uwodi , rere ọ vẹ ọyen yono Baibol na .
Hans da ta : “ Ọ ghwa lọhọ mi vwo siobọnu uruemu rẹ jẹfuọn mẹ na - a .
Ẹkpo rẹ Baibol re chọn wẹ uko yen Aizaya 55 : 7 , rọ tare nẹ , ‘ Jẹn oruimwemwu jẹ imwemwu rọye vwo , ’ kugbe 1 Kọrẹnt 6 : 11 , rọ ta ota kpahen ihwo re siobọnu umwemwu rayen : ‘ Ọtiọye evo vwẹ usun rẹ ovwan na epha jovwo . ’
Jihova vwo edirin mẹ vwẹ ikpe nana eje , ọ da nabọ chọn vwẹ uko womarẹ ẹwẹn ọfuanfon rọyen , vwo ku ohwo kpokpọ na phiyọ . ”
Hans bromaphiyame ọke rọ vwọ hẹ uwodi , ẹkẹvuọvo ọ dia uwodi na te ẹgbukpe 17 gbubro tavwen e ki siobọnu .
Ọ da ta : “ Me kpẹvwẹ Jihova mamọ fikirẹ arodọnvwẹ vẹ evwoghovwo rọyen ra mrẹ vwo dje - e . ”
Uruemu vọ yen ihwo buebun vwori , kẹ die yen Baibol na ta kpahọn ?
Uruemu ọfa rọ je dia ẹbẹre ọvo rẹ ohwo awanre na yen ofian ẹvwọrọn .
Kerẹ udje , ihwo buebun vwọrọn efian rere ayen vwo jẹ osa uyovwin ẹhwa , efa guẹn efian vwo rhuru imwemwu rayen .
Ẹkẹvuọvo , Jihova ọyen “ Ọghẹnẹ rẹ uyota . ”
( Une 31 : 5 ) Ọ guọnọre nẹ idibo rọyen “ ọvuọvo ta uyota kẹ ọrivẹ rọye , ” rere ayen kẹnoma kẹ “ efian ” ẹvwọrọn .
( Ẹfe .
4 : 25 ; Kọl .
3 : 9 ) Ọtiọyena , e jẹ avwanre ta uyota ọkeneje , ọ da tobọ dianẹ ọ cha ghwa omavovwẹ yẹrẹ oja vwo rhe avwanre . ​ — Isẹ 6 : 16 - 19 .
Mavọ yen e se vwo siobọnu uruemu rẹ awanre na ?
A cha sa vwẹ ọgangan romobọ rẹ ohwo vwo siobonu iruemu rẹ awanre na - a .
Ihwo kerẹ Sakura , Ribeiro , Stephen , kugbe Hans re djunute vwẹ uyono nana , nabọ davwẹngba vwo siobọnu iruemu rẹ awanre rayen .
Ẹkẹvuọvo , ẹgba rẹ Ota rẹ Ọghẹnẹ vẹ ẹwẹn ọfuanfon na yen nẹrhẹ ayen se phikparobọ .
( Luk 11 : 13 ; Hib . 4 : 12 ) Tavwen ẹgba yena ke sa wian vwẹ oma avwanre , ke se Baibol na kẹdẹ kẹdẹ , roro kpahọn , ji nẹrhovwo ọkieje , rere e se vwo aghwanre vẹ ogangan re se vwo ru nene obo re yonori . ( Jos . 1 : 8 ; Une 119 : 97 ; 1 Tẹsa .
5 : 17 ) Avwanre je sa mrẹ erere nẹ Ota rẹ Ọghẹnẹ vẹ ẹwẹn ọfuanfon rọyen siẹrẹ e de muegbe , ji kpo uyono ọkeneje .
( Hib . 10 : 24 , 25 ) Vwọba , o ji fo nẹ avwanre reyọ ekuakua sansan rẹ ukoko rẹ Jihova vwo yono avwanre enẹna , vwo ruiruo . ​ — Luk 12 : 42 .
Mavọ yen e se vwo siobọnu uruemu rẹ awanre na ?
( Ni ẹkorota 16 )
Die yen a cha ta ota kpahen vwẹ uyono rọ vwọ kpahen ọnana ?
Avwanre fuẹrẹn iruemu ebrabra evo re , ro fori nẹ Inenikristi siobọnu , je kẹnoma kẹ .
Ẹkẹvuọvo , ọyena ọvo yen sa nẹrhẹ e vwo aroesiri rẹ Ọghẹnẹ ?
Ẹjo .
O ji fo nẹ e ku ohwo kpokpọ na phiyọ oma .
Vwẹ uyono rọ vwọ kpahen ọnana , a cha ta ota kpahen ẹbẹre sansan rẹ ohwo kpokpọ nana , ro fori nẹ e ku phiyọ oma ọkieje .
E wene edẹ evo vwẹ uyovwinrota na .
Ni uyovwinrota 25 rẹ ọbe na , Questions Young People Ask ​ — Answers That Work , Volume 1 .
“ Ku ohwo ọkpokpọ na phihọ . ” ​ — KỌL .
3 : 10 .
UNE : 43 , 106
Ẹbẹre vọ vwẹ ohwo kpokpọ na yen nabọ toroba oyerinkugbe rẹ avwanre ?
Idjerhe vọ yen avwanre se vwo dje uruemu rẹ arodọnvwẹ phia , ji ruẹse kẹ ihwo ?
Mavọ yen avwanre se vwo dje uruemu rẹ omaevwokpotọ phia , je dia fuefu ?
1 , 2 . ( a ) Diesorọ a vwọ tanẹ avwanre se dje uruemu kpokpọ na phia ?
( b ) Ẹbẹre vọ rẹ uruemu kpokpọ na yen a ta ota kpahen vwẹ Kọlose 3 : 10 - 14 ?
“ OHWO ọkpokpọ na . ”
Abọ ivẹ yen ota yena vwomaphia vwẹ New World Translation of the Holy Scriptures na . ( Ẹfe . 4 : 24 ; Kọl .
3 : 10 ) O mudiaphiyọ uruemu “ ra mare vwẹ uhoho rẹ Ọghẹnẹ . ”
E se vwo uruemu ọkpokpọ na .
Diesorọ ?
Kidie , rọ vwọ dianẹ Jihova ma ihworakpọ họhọ oma rọyen na , avwanre ke sa vwẹrokere iruemu iyoyovwin rọyen . ​ — Jẹn .
1 : 26 , 27 ; Ẹfe .
5 : 1 .
Fikirẹ jẹgba rẹ avwanre riuku rọyen mie Adam vẹ Ivi , avwanre se vwo urhurusivwe ebrabra .
Asan ra dia ghwanre ji se djobọte te ohwo .
Ẹkẹvuọvo , womarẹ ukẹcha rẹ Jihova , avwanre sa dia oka rẹ ihwo rọ guọnọre nẹ avwanre dia .
Rere e se vwo yerin mu uwan yena , a cha fuẹrẹn ẹbẹre evo rẹ uruemu kpokpọ na rẹ ọyinkọn Pọl si kpahen .
( Se Kọlose 3 : 10 - 14 . )
A je cha fuẹrẹn obo re se vwo dje iruemu nana phia vwẹ iruo rẹ Uvie na .
Ọrhọ yen uruemu ọvo rẹ ohwo kpokpọ na ?
Pọl tare nẹ e ku ohwo kpokpọ na phiyọ , ọ da je tanẹ re vwo jẹ oma ẹfẹnẹ , ọyen ọvo usun rẹ iruemu rẹ ohwo kpokpọ na rọ nabọ teyenphia .
Ọ da ta : “ O vwo Grik eyẹ Ju - u , oyanvwe eyẹ ijẹyanvwọ - ọ , Ivwevwe , Sintian , ọviẹn , ọmuvwie . ”
* Diesorọ o vwo fo nẹ iniọvo rẹ ukoko na kẹnoma kẹ uruemu ra vwọ fẹnẹ oma fikirẹ ohọroma , asan re nurhe , yẹrẹ ẹdia rẹ ohwo ?
Kidie Inenikristi rẹ uyota ejobi “ ọvuọvo . ” ​ — Kọl .
3 : 11 ; Gal .
3 : 28 .
( a ) Mavọ yen ofori nẹ idibo rẹ Ọghẹnẹ nene ohwohwo yerin wan ?
( b ) Die yen sa dia egbabọse kẹ oyerinkugbe rẹ Inenikristi ?
Ihwo ri vwo uruemu kpokpọ na brọghọ phiyọ iniọvo rayen oma , o toro ẹdia rayen , yẹrẹ asan rẹ ayen nurhe - e .
( Rom 2 : 11 ) Jẹ , ọnana sa dia egbabọse vwẹ ẹkuotọ evo .
Kerẹ udje , ọke re vwo jurhi rẹ omaẹfẹnẹ vwẹ South Africa , a da rhuẹrẹ asan evo vwọ kẹ ẹko rẹ ihwo sansan , kerẹ , irere rẹ ihwo rẹ obọ yovwirin , irere rẹ ihwo ibiebi , yẹrẹ asan rẹ ihwo ri vwo ohọroma sansan dia ; Iseri rẹ Jihova buebun je dia asan tiọyen te ọke na .
Ọtiọyena , rere a sa vwọ chọn iniọvo na uko vwo “ rhie udu ” rayen “ phihọ , ” Ẹko Rọvwẹrote na de ru ọrhuẹrẹphiyotọ oghẹresan vwẹ October 2013 , ro che si iniọvo na kẹrẹ ohwohwo . ( 2 Kọr .
6 : 13 ) Die yen o churobọ si ?
5 , 6 . ( a ) Ọrhuẹrẹphiyotọ vọ yen e ruru vwẹ ẹkuotọ ọvo rere e se vwo si iniọvo na koko ?
( Ni uhoho rẹsosuọ na . ) ( b ) Iyẹnrẹn vọ yen nuro rhe ?
E ru ọrhuẹrẹphiyotọ , rẹ ikoko ivẹ re jẹ ephẹrẹ re fẹnẹre yẹrẹ ri vwo iniọvo ri vwo ohọroma re fẹnẹre , vwo kuomakugbe vwẹ irueru sansan vwẹ oba rẹ udughwrẹn evo .
Iniọvo na ki kpo aghwoghwo kuẹgbe , ruẹ uyono , je riamakpọ vwẹ iwevwin rẹ ohwohwo . Ikoko buebun yen vwobọ vwẹ ọrhuẹrẹphiyotọ na .
Ihwo buebun , ji te ihwo re dia iniọvo dede - e si omamọ iyẹnrẹn kpo oghọn ukoko rọhẹ ẹkuotọ na .
Kerẹ udje , olori ẹga ọvo da ta : “ Me dia Oseri rẹ Jihova - a , ẹkẹvuọvo me mrẹvughe nẹ ovwan nabọ vwo uvi rẹ ọrhuẹrẹphiyotọ vwọ kẹ iruo aghwoghwo rẹ ovwan na , ovwan je fẹnẹ oma - a . ”
Mavọ yen ọrhuẹrẹphiyotọ na djobọte iniọvo na wan ?
Ọrhuẹrẹphiyotọ na vwọ tonphiyọ ẹsosuọ , ọ pha bẹnbẹn kẹ oniọvo rẹ aye ọvo re se Noma rọ jẹ ephẹrẹ rẹ Xhosa , ro vwo durhie iyibo rehẹ ukoko oyibo rhe ubruwevwin rọ dia .
Ẹkẹvuọvo , ro vwo nene iniọvo na wian kugbe vwẹ iruo aghwoghwo na , ji nene ayen riamakpọ vwẹ uwevwin rayen nu , ọ da ta : “ Ayen ihwo kerẹ avwanre ! ”
Ọtiọyena , o rhi vwo te ọke rẹ ukoko rẹ Xhosa rọ hepha na vwo durhie iniọvo rẹ ukoko oyibo na , ọ da nabọ chere emu , ji durhie evo usun rayen .
O ji durhie oyibo ọvo rọ ga kerẹ ọkpako ukoko .
Noma da ta : “ O gbevwunu mamọ me vwọ mrẹ nẹ ọ je vwẹ imiroba vwo chidia otọ fefe . ”
Ọrhuẹrẹphiyotọ nana nẹrhẹ iniọvo buebun se vwo igbeyan kpokpọ , ayen de ji brorhiẹn rẹ ayen vwo rhie udu rayen phiyọ kẹ iniọvo efa .
Diesorọ o vwo fo nẹ e gbe arodọnvwẹ kẹ ihwo ọkeneje ?
Ebẹnbẹn cha sa kanre akpọ rẹ Eshu nana - a .
Ihwo buebun rioja rẹ , jẹ iruo e vwo , ega , omukpahen , eghwọrọ ride , okọn rẹ akpeyeren re va ohwo abọ fikirẹ jẹ urhi ẹyọnrọn , kugbe ebẹnbẹn efa .
E de ghini vwo uvi rẹ arodọnvwẹ , ka sa chọn ohwohwo uko vwẹ ọke rẹ ukpokpogho .
Udu rọ vọnre vẹ arodọnvwẹ che mu avwanre vwo ru erhuvwun kẹ ihwo .
( Ẹfe . 4 : 32 ) Ẹbẹre nana rẹ uruemu kpokpọ na cha chọn avwanre uko vwọ vwẹrokere Ọghẹnẹ , ji phiuduphiyọ ihwo efa awọ . ​ — 2 Kọr .
1 : 3 , 4 .
Omamọ iyẹnrẹn vọ yen se norhe siẹrẹ e de dje uruemu esiri phia , ji ruẹse kẹ iniọvo rehẹ ukoko rẹ avwanre ?
Djudje rọyen .
Mavọ yen avwanre se vwo dje erorokẹ rode kẹ ihwo ri nẹ asan efa rhe yẹrẹ igbere rehẹ ukoko rẹ avwanre ?
Ofori nẹ e sikẹrẹ ayen , rere a sa chọn ayen uko vwọ riẹn nẹ , avwanre ni ayen ghanghanre . ( 1 Kọr .
12 : 22 , 25 ) Kerẹ udje , jẹ e roro kpahen obo re phia kẹ Dannykarl rọ kua nẹ Philippines kpo Japan .
Ọ rioja rẹ omaẹfẹnẹ vwẹ obẹ iruo .
Ọke ro vwo kpo uyono rẹ Iseri rẹ Jihova , ọ da ta : “ Dede nẹ ihwo rẹ Japan yen me bun vwẹ uyono na , jẹ ayen nabọ dede uvwe kerẹ asan ra da mrẹ nẹ e vughe oma krire . ”
Kọke kọke yen iniọvo na vwo dje uruemu esiri kẹ Dannykarl ; ọyena da nẹrhẹ ọ yan obaro te ẹdia ro vwo bromaphiyame .
Nonẹna , ọ ga kerẹ ọkpako rẹ ukoko .
Ekpako ri chekọ na niro nẹ Dannykarl vẹ aye rọyen Jennifer , ebruphiyọ kẹ ukoko na .
Ekpako na da ta : “ Oniọvo Dannykarl vẹ aye rọyen yeren akpọ rẹ otekẹvwẹ kerẹ ekobaro , ayen je nabọ phi ọdavwẹ rẹ Uvie na phiyọ ẹdia rẹsosuọ . ” ​ — Luk 12 : 31 .
9 , 10 .
Womarẹ oborerhiẹromrẹ , djunute erere ra sa mrẹ siẹrẹ e de dje uruemu rẹ arodọnvwẹ phia vwẹ aghwoghwo .
Idjerhe ọvo re se vwo “ ru emu esiri kẹ ihwo ejobi , ” ọyen re vwo ghwoghwo ovuẹ rẹ Uvie na .
( Gal . 6 : 10 ) Iniọvo buebun yono ephẹrẹ efa fikirẹ ọdavwẹ rẹ ayen vwo kpahen ihwo ri nẹ ẹkuotọ ọfa rhe . ( 1 Cor .
9 : 23 ) Ọnana hwarhiẹ ebruphiyọ buebun rhe .
Kerẹ udje , oniọvo aye re se Tiffany rọ dia ọkobaro vwẹ Australia , yono ephẹrẹ rẹ Swahili rere ọ sa vwẹ ukẹcha kẹ ukoko rẹ Swahili rọhẹ orere rẹ Brisbane .
Tiffany mrẹ ebruphiyọ buebun fikirẹ ẹgbaẹdavwọn ọgangan ro se vwo yono ephẹrẹ na .
Ọ da ta : “ Wọ da guọnọ riavwerhen rẹ iruo rẹ aghwoghwo na , gba ra ga vwẹ ukoko ra da jẹ ephẹrẹ ọfa .
Ọ cha ghwa họhọ nẹ wo kpo ẹkuotọ ọfa , jẹ ọ dia wo kpo asan vuọvo - o .
Kọ cha nẹrhẹ wọ nabọ vwo ẹruọ rẹ oka rẹ oyerinkugbe rọhẹ evun rẹ ukoko avwanre rẹ akpọeje . ”
Die yen mu Inenikristi vwọ vwẹ ukẹcha kẹ ihwo re nẹ ẹkuotọ ọfa rhe ?
( Ni ẹkorota 10 )
Orua ọvo vwẹ Japan ji ru obo rọ họhọ ọyena .
Ọmọtẹ rayen Sakiko da ta : “ Ihwo rẹ Brazil evo kua rhe ẹkuotọ rẹ avwanre de ghwoghwo , vwẹ ikpe re kpahen 1990 .
Ọke rẹ avwanre de se Ẹvwọphia 21 : 3 , 4 yẹrẹ Une Rẹ Ejiro 37 : 10 , 11 , 29 kẹ ayen vwẹ Baibol rẹ Portugese , kẹ ayen nabọ kerhọ ; ọkiọvo dede , ayen me tobọ viẹ . ”
Jẹ , ọ dia etiyin yen ọdavwẹ rẹ orua yena bare - e .
Sakiko da je ta : “ Avwanre vwọ mrẹ urhurusivwe rayen kpahen Baibol na , avwanre de brorhiẹn re vwo yono Portuguese . ”
Fikirẹ ukẹcha rẹ orua nana , a da vwẹ ukoko rẹ Portuguese ọvo vwo mu vwẹ etiyin .
Orua nana vwẹ ukẹcha kẹ ihwo buebun re nẹ ẹkuotọ efa rhe , vwọ dia idibo rẹ Jihova .
Vwọba , Sakiko da ta : “ Dede nẹ ọ reyọ ọke avwanre ki se yono Portuguese , ebruphiyọ rẹ avwanre mrẹre , vrẹ oborẹ avwanre rhẹro rọyen .
Avwanre kpẹvwẹ Jihova mamọ . ” ​ — Se Iruo 10 : 34 , 35 .
11 , 12 . ( a ) Diesorọ o vwo fo nẹ ẹwẹn esiri mu avwanre vwo vwo uruemu kpokpọ na ?
( b ) Die yen cha chọn avwanre uko vwọ sẹro rẹ omaevwokpotọ rẹ avwanre ?
E jẹ ọdavwẹ ro che mu avwanre vwo vwo uruemu kpokpọ na dia , ọ rẹ e vwo jiri Jihova , ukperẹ omobọ rẹ avwanre .
Karophiyọ nẹ amakashe ọvo ra nabọ ma gbagba , ru umwemwu fikirẹ omaephuo .
( Ji ni Izikiẹl 28 : 17 . )
Ọyena djerephia nẹ ọ cha ghwa lọhọ kẹ avwanre ihworakpọ ri jẹgba , ra vwọ kẹnoma kẹ omaephuo - o !
Dedena , e se vwo uruemu rẹ omaevwokpotọ .
Die yen sa chọn avwanre uko vwo vwo uruemu yena ?
Avwanre da guọnọ sẹro rẹ uruemu rẹ omaevwokpotọ , kẹ avwanre se Baibol na kẹdẹ kẹdẹ , ji roro kpahọn .
( Urhi 17 : 18 - 20 ) O fori nẹ a nabọ roro kpahen iyono rẹ Jesu , kugbe udje rẹ omaevwokpotọ rọyen . ( Mat .
20 : 28 ) Jesu tobọ hworhẹ awọ rẹ iyinkọn rọyen .
( Jọn 13 : 12 - 17 ) O ji fo nẹ a yare ukẹcha rẹ ẹwẹn ọfuanfon rẹ Ọghẹnẹ ọkieje , rere ọ chọn avwanre uko vwọ họnre vwọso ẹwẹn re vwo ni oma rẹ ohwo gegerege . ​ — Gal .
6 : 3 , 4 ; Fil .
2 : 3 .
Erere vọ yen omaevwokpotọ ghwa cha ?
Se Isẹ 22 : 4 .
A guọnọ omaevwokpotọ mie idibo rẹ Ọghẹnẹ eje kidie ọ ghwa erere cha .
Ọ cha nẹrhẹ omamọ oyerinkugbe vẹ ufuoma dia uvwre rẹ iniọvo rẹ ukoko na .
A da vwẹ oma kpotọ ọkieje , ka sa mrẹ ẹserọphẹ rẹ Ọghẹnẹ .
Ọyinkọn Pita da ta : “ Vwẹ omaevwokpotọ ru amwa vwo rhuo ohwohwo , ovwan ejobi , kidie Ọghẹnẹ muẹkpahe otu ri herẹ , ẹkẹvuọvo erhuvwu kẹ ohwo ro ruẹ dẹndẹn . ” ​ — 1 Pita 5 : 5 .
Ono yen djudje rẹ ufuefu vẹ edirin ro me yovwin kparobọ ?
Nonẹna , ohwo da dia fuefu ji vwo edirin , ke se ọvwiẹrẹ .
Ẹkẹvuọvo iroro tiọyena dia uyota kakaka - a !
Obọ rẹ Ọghẹnẹ yen iruemu iyoyovwin nana nurhe .
Ọyehẹ ohwo ro djudje rẹ ufuefu vẹ edirin ro me yovwin kparobọ .
( 2 Pita 3 : 9 ) Roro kpahen oborẹ Jihova kpahenphiyọ enọ rẹ Ebraham vẹ Lọt , womarẹ amakashe ro ji rhe .
( Jẹn . 18 : 22 - 33 ; 19 : 18 - 21 ) Vwọba , Jihova chirakon rẹ orharhe rẹ uruemu rẹ ẹgborho rẹ Izrẹl vwẹ ikpe re vrẹ 1,500 . ​ — Izi .
33 : 11 .
Udje vọ yen Jesu phi phiyotọ kpahen ufuefu vẹ edirin ?
Jesu pha “ vworovworo . ”
( Mat . 11 : 29 ) Ọ nabọ chirakon ri jẹgba rẹ idibo rọyen .
Ọke ro vwo ruiruo aghwoghwo rọyen vwẹ akpọ na , Jesu chirakon rẹ eta ebrabra vẹ ekan ra hanrerọ .
Ọ sẹro rẹ ufuefu vẹ edirin rọyen te ọke re vwo hwe .
Ọke rọ vwọ rioja vwẹ urhe oja na , Jesu da nẹrhovwo nẹ Ọsẹ rọyen vwo ghovwo ihwo ri hwere na , rọ vwọ ta , “ ayen riẹn obo rẹ ayen ruẹ - ẹ . ”
( Luk 23 : 34 ) Jesu ghini phi uvi rẹ udje phiyotọ , rọ vwọ sẹro rẹ ufuefu vẹ edirin rọyen , tobọ vwẹ ọke rẹ omiamiavwe vẹ oja ! ​ — Se 1 Pita 2 : 21 - 23 .
Idjerhe vọ yen e se vwo dje uruemu rẹ ufuefu vẹ edirin phia ?
Mavọ yen e se vwo dje uruemu rẹ ufuefu vẹ edirin phia ?
Pọl vwo siẹ vwo rhe iniọvo na , ọ da kanrunumu idjerhe ọvo re se vwo ruo : “ Ohwohwo chirako kẹ ohwohwo , fobọ si ophu nẹ evun rere ohwohwo vwo ghovwo ohwohwo nẹ otọ rẹ evun rhe : kirobo rẹ Ọrovwohwo vwo ghovwo na , eriyin we ji vwo ghovwo rhe . ” ( Kọl .
3 : 13 ) Vwọrẹ uyota , ufuefu vẹ edirin yen sa nẹrhẹ e nene iji nana .
Ẹkẹvuọvo , siẹrẹ e de vwo ghovwo ohwohwo , ke se toroba omamọ oyerinkugbe rọhẹ evun rẹ ukoko na .
Diesorọ ufuefu vẹ edirin vwọ ghanre ?
A guọnọ ufuefu vẹ edirin mie Inenikristi eje .
Ọyen ọvo usun rẹ iwan re sa nẹrhẹ e vwo usivwin .
( Mat . 5 : 5 ; Jems 1 : 21 ) Ma rho , ufuefu vẹ ediri cha chọn avwanre uko vwo brọghọ phiyọ Jihova oma , ji vwẹ ukẹcha kẹ ihwo efa vwo nene iji rẹ Baibol . ​ — Gal .
6 : 1 ; 2 Tim .
2 : 24 , 25 .
Mavọ yen ẹguọnọ vẹ ẹro abavo re vwo ni kohwo kohwo , vwo churobọ si ohwohwo ?
Iruemu na eje ra ta ota kpahen re na , churobọ si ẹguọnọ .
Kerẹ udje , odibo Jems ghwọku iniọvo ri muọghọ kẹ edafe , ayen me chukoku ivwiogbere .
Ọ tare nẹ uruemu tiọyena vwọso urhi Ọghẹnẹ nana : “ Guọnọ ọrivẹ wẹn kirobo wọ guọnọ oma wẹn . ”
Vwọba , ọ da ta : “ Wo de nẹ ẹro kẹ ohwo ọvo jẹ ọvo vwo , yu wo ru umwemwu . ”
( Jems 2 : 8 , 9 ) Ukperẹ uruemu tiọyen , ẹguọnọ che mu avwanre vwọ kẹnoma kẹ uruemu ra vwọ fẹnẹ ihwo fikirẹ asan rẹ ayen yono ẹbe te , ohọroma rayen , yẹrẹ ẹdia rayen .
Ofori nẹ a kẹnoma kẹ ẹguọnọ rẹ omeru .
E jẹ a vwẹ ẹro abavo vwo ni kohwo kohwo .
Diesorọ o vwo fo nẹ a vwẹ ẹguọnọ vwo rhuo ?
Ẹguọnọ vwo “ odiri kugbe aruẹdọ , ” ẹguọnọ “ yan eya - an . ”
( 1 Kọr . 13 : 4 ) A guọnọ edirin , ẹse eruo , kugbe omaevwokpotọ , e ki se ruiruo aghwoghwo na ọkieje .
( Mat . 28 : 19 ) Iruemu nana je cha nẹrhẹ avwanre vẹ iniọvo rẹ ukoko na eje se yerin kugbe .
Erere vọ yen che norhe siẹrẹ e de dje ẹguọnọ phia ?
Ọ cha nẹrhẹ omamọ oyerinkugbe dia evun rẹ ukoko na , ọ cha nẹrhẹ e jiri Jihova , o ji che si ihwo rhe ukoko na .
Kọyensorọ Baibol na vwọ vwẹ eta nana vwo ku idjedje rẹ iruemu rẹ ohwo ọkpokpọ na phiyọ : “ Ọ rọ marho ejobi , ovwan gbe ku ẹguọnọ phihọ , kọye ufi ro churu ihwo kugbe . ” ​ — Kọl .
3 : 14 .
( a ) Enọ vọ yen ofori nẹ a nọ oma rẹ ohwo , kẹ diesorọ ?
( b ) Ọke vọ yen avwanre rhẹro rọyen ?
Avwanre ohwo vuọvo me nọ oma rọyen , ‘ Die ọfa yen mi se ru , vwo siobọnu , je kẹnoma kẹ uruemu rẹ awanre na ? ’
Ofori nẹ avwanre nokpẹn rẹ ukẹcha rẹ Ọghẹnẹ , je davwẹngba mamọ rere a sa kẹnoma kẹ iruemu re sa nẹrhẹ e jẹ Uvie rẹ Ọghẹnẹ ẹruọ . ( Gal .
5 : 19 - 21 ) Je nọ oma wẹn : ‘ Me vwẹ ọkeneje vwo ruẹ ẹgba iroro mẹ phiyọ ọkpokpọ ? ’
( Ẹfe . 4 : 23 , 24 ) E jẹ Inenikristi vwo ẹkuruemu rẹ ayen vwọ davwẹngba kọke kọke , rere ayen sa vwọ sẹro rẹ iruemu rẹ ohwo kpokpọ na .
Di roro oborẹ akpọ na cha dia , ọke rẹ ihwo ejobi de rhi ku ohwo kpokpọ na phiyọ , ji vwo iruemu rọyen gbagba !
Vwẹ ọke re vwo siẹ Baibol na , e nẹ ihwo rẹ Sintian kerẹ ihwo re rhiẹro - o .
ẸGUỌNỌ
AGHỌGHỌ
UFUOMA
AKO ECHIRO
ẸSE - ERUO
UYOYOVWIN
ESEGBUYOTA
DẸNDẸN
OMAẸRIẸNSUON
ẸWẸN rẹ Ọghẹnẹ mu ọyinkọn Pọl vwo si kpahen iruemu irhirin rẹ ohwo ro vwo ẹwẹn ọfuanfon na dje phia . ( Gal .
5 : 22 , 23 ) O djisẹ rayen kerẹ ẹko ọvo ; o de se ayen “ omamọ rẹ [ ẹwẹn ọfuanfon ] na . ”
* Omamọ nana jẹ ẹbẹre ọvo rẹ “ ohwo ọkpokpọ na . ”
( Kọl . 3 : 10 ) Kirobo rẹ urhe mọ siẹrẹ a da nabọ vwẹrote , ọtiọyen ohwo ji che dje iruemu rẹ omamọ rẹ ẹwẹn na phia siẹrẹ ẹwẹn ọfuafon na da wian vwẹ akpeyeren rọyen . ​ — Une 1 : 1 - 3 .
Ẹbẹre rẹsosuọ rẹ omamọ rẹ ẹwẹn na rẹ Pọl djunute yen ẹguọnọ .
Mavọ yen ẹguọnọ ghanre te ?
Pọl tare nẹ vrabọ rẹ ẹguọnọ , ọyen “ ohwo diodi . ”
( 1 Kọr . 13 : 2 ) Ẹkẹvuọvo die yen ẹguọnọ , kẹ mavọ yen e se vwo vwo uruemu nana , ji djephia kẹdẹ kẹdẹ ?
Dede nẹ e che se djisẹ rẹ ẹguọnọ fiotọ - ọ , jẹ Baibol na nabọ ta ota kpahen obo re se vwo djephia .
Kerẹ udje , ọ tare nẹ ẹguọnọ vwo “ odiri kugbe aruẹdọ . ”
Ọ je tanẹ ẹguọnọ “ ghọghọ gbe obo ri yovwiri , ” o “ chiri emu ejobi , o se emu ejobi gbuyota , o phiẹrohọ emu ejobi , o chirẹ emu ejobi . ”
Ẹguọnọ ji churobọ si , e vwo dje ọdavwẹ okokodo kẹ ihwo efa , je nabọ siẹkẹrẹ ayen .
Ẹkẹvuọvo ẹguọnọ ra hẹ asa - an , iruemu kerẹ omaẹriọ , omaephuo , jodojodo , urhuru evwo , ophu kugbe ihri ẹriọ , keyen a mrẹ vwọ .
Vwọ fẹnẹ erharhe rẹ iruemu yena , ẹguọnọ rẹ avwanre guọnọ vwo na , “ ghwe churu obọ muẹ ọrọye ọvo - o . ” ​ — 1 Kọr .
13 : 4 - 8 .
“ Ọghẹnẹ hẹ ẹguọnọ . ”
Vwọrẹ uyota , ẹguọnọ yen obo re vwo vughe Jihova .
( 1 Jọn 4 : 8 ) A mrẹ ẹguọnọ rọyen womarẹ obo rọ mare kugbe obo ro ruẹ eje .
O ru udje rẹ ẹguọnọ rọ ma rho kparobọ ọke ro vwo ji Jesu rhe , rhi ghwu kẹ avwanre .
Ọyinkọn Jọn da ta : “ Vwẹ ọnana kọye ẹguọnọ rẹ Ọghẹnẹ vwọ phia vwẹ ohri rẹ avwanre , nẹ Ọghẹnẹ ji Ọmọ rọye Ọvuọvo na rhe akpọ na , rere avwanre vwọ wan oma rọye rhọ .
Ọnana hẹ ẹguọnọ , ọ dianẹ kẹ avwanre re guọnọ Ọghẹnẹ - ẹ ẹkẹvuọvo ọye re guọnọ avwanre o de ji Ọmọ rọye rhe rhe rhuẹrẹ arhuẹrẹ fiki rẹ imwemwu rẹ avwanre . ”
( 1 Jọn 4 : 9 , 10 ) Fikirẹ ẹguọnọ rẹ Ọghẹnẹ , kẹ avwanre sa mrẹ evwoghovwo , ji vwo iphiẹrophiyọ kugbe arhọ .
Jesu dje ẹguọnọ kẹ ihworakpọ womarẹ owenvwe ro djephia , ro vwo ru oborẹ Ọghẹnẹ guọnọre .
Ọyinkọn Pọl de si : “ [ Jesu ] ta nẹ , Nighe , me rhere rhi ru ọhọre wẹn . . . .
Vwẹ oma rẹ ọhọre yena a wan ru avwanre fon fiki rẹ [ “ izobo , ” NW ] ri Jesu Kristi vwẹ ugboma rọye [ ze ] ẹsiẹvo kẹ ihwo ejobi . ” ( Hib .
10 : 9 , 10 ) O vwo ohworakpọ vuọvo ro se dje ẹguọnọ rọ rho vrẹ ọnana - a .
Jesu da ta : “ Ẹguọnọ rẹ ohwo vwori rọ rhonọ ọnana gbe herọ - ọ , rẹ ohwo da vwẹ arhọ rọye kpahe otọ kẹ igbeyan rọye . ”
( Jọn 15 : 13 ) Ẹkẹvuọvo , ihworakpọ ri jẹgba sa vwẹrokere Jihova vẹ Jesu vwo dje ẹguọnọ phia ?
E !
E jẹ a mrẹ obo re se ruo wan .
Pọl bru avwanre uche nẹ , “ ovwan gba vwẹ ẹro kere Ọghẹnẹ , kerẹ emọ re ghare re wan yan vwẹ evun rẹ ẹguọnọ , kirobo ri Kristi guọnọ avwanre ro de siobọ nẹ oma rọye vwọ kẹ avwanre . ” ( Ẹfe .
5 : 1 , 2 ) Avwanre “ yan vwẹ evun rẹ ẹguọnọ ” siẹrẹ e de dje uruemu nana phia vwẹ kẹdia kẹdia rẹ akpeyeren .
Avwanre dje ẹguọnọ phia womarẹ uruemu , ọ ghwa dia ota rẹ unu ọvo - o .
Jọn de si : “ Emọ na , we vwo ẹguọnọ rẹ unu ọvo - o eyẹ unu ẹrarọ - ọ ẹkẹvuọvo ọ rẹ uruemu kugbe uyota . ”
( 1 Jọn 3 : 18 ) Kerẹ udje , siẹrẹ a da yan vwẹ ẹguọnọ rẹ Ọghẹnẹ kugbe irivẹ avwanre , ọyena che mu avwanre vwo ghwoghwo “ iyẹnrẹ esiri ” rẹ Uvie na . ( Mat .
24 : 14 ; Luk 10 : 27 ) A je sa yan vwẹ ẹguọnọ siẹrẹ e de vwo edirin rẹ ihwo , ru ẹse kẹ ayen , ji vwo ghovwo ayen .
Kọyensorọ Baibol na vwo bru avwanre uche nẹ , “ kirobo rẹ Ọrovwohwo vwo ghovwo na , eriyin we ji vwo ghovwo rhe . ” ​ — Kọl .
3 : 13 .
Ẹguọnọ yena fẹnẹ arodọnvwẹ ghevweghe .
Kerẹ udje , ọmiọvwọ se ru kemu kemu rẹ ọmọ rayen guọnọre , rere oviẹ rẹ ọmọ na vwọ dobọji .
Ẹkẹvuọvo , ọmiọvwọ ro ghini vwo ẹguọnọ rẹ ọmọ rọyen , cha nabọ reyọ ọkpọvi ro fori vwọ kẹ .
Ọtiọyen Ọghẹnẹ ji hepha , dede nẹ Ọghẹnẹ hẹ ẹguọnọ , jẹ “ ohwo rẹ ivun rọye vwerha Ọrovwohwo ọye ọ ghwọ kuẹ . ” ( Hib .
12 : 6 ) Avwanre da yan vwẹ ẹguọnọ , avwanre ke je vwẹ ọkpọvi ro fori kẹ ihwo efa .
( Isẹ 3 : 11 , 12 ) Jẹ , ofori nẹ avwanre karophiyọ nẹ avwanre gbare - e , avwanre ji ruẹ chọ ọkiọvo .
Ọtiọyena , avwanre eje se ru yovwinphiyọ vwẹ ẹguọnọ rẹ avwanre djephia .
Mavọ yen e se vwo ruo ?
E jẹ a fuẹrẹn idjerhe erha .
Ẹsosuọ , nokpẹn rẹ ẹwẹn ọfuanfon mie Ọghẹnẹ .
Kidie ẹguọnọ , ọyen ẹbẹre ọvo rẹ omamọ rẹ ẹwẹn na .
Jesu tare nẹ Jihova che siobọnu “ [ ẹwẹn ọfuanfon , NW ] kẹ otu re nọrọ ” mie .
( Luk 11 : 13 ) Avwanre da nokpẹn rẹ ewẹn ọfuanfon na , je davwẹngba vwọ “ yan vwẹ evun ” rọyen , ke se dje ẹguọnọ phia vrẹ obo ri jovwo .
( Gal . 5 : 16 ) Kerẹ udje , wọ da dia ọkpako rẹ ukoko , wọ sa nokpẹn rẹ ẹwẹn ọfuanfon na rere ọ chọn wẹ uko vwọ nabọ vwẹ Baibol na vwo bru ihwo uche vwẹ idjerhe rẹ ẹguọnọ .
Wọ da dia ọmiọvwọ , wọ sa nokpẹn rẹ ẹwẹn ọfuanfon na rere ọ chọn wẹ uko vwọ ghwọku emọ wẹn vwẹ idjerhe rẹ ẹguọnọ ukperẹ ophu .
Ọrivẹ , roro kpahen oborẹ Jesu dje ẹguọnọ phia tobọ vwẹ ọke re vwo gbeku .
( 1 Pita 2 : 21 , 23 ) Ofori nẹ e roro kpahen udje rẹ Jesu , ma rho kẹ ọke re de gbe avwanre ku yẹrẹ shenyẹ avwanre .
A sa nọ oma rẹ ohwo uvi rẹ onọ nana , ‘ Die yen Jesu rhe ru vwẹ ẹdia nana ? ’
Oniọvo aye Leigh tare nẹ onọ nana nẹrhẹ o se roro tavwen o ki ruẹ .
Ọ da je ta : “ O vwo ọke ọvo rẹ ohwo me vẹ ọyen gba wian , vwo si iyẹnrẹn ebrabra kpahen ovwẹ vẹ obo me wian wan phiyọ imel vwo rhe ihwo efa re vẹ avwanre gba wian .
Obo ro ruru na da vwẹ mamọ .
Ẹkẹvuọvo me da nọ oma mẹ , ‘ Mavọ me sa vwọ vwẹrokere Jesu vwẹ ẹdia nana ?
Mi roro kpahen oborẹ Jesu rhe ru , ọyena da nẹrhẹ mi brorhiẹn me vwọ kpairoro vrẹ ota na .
Ukuotọ rọyen , mi de rhi nyo nẹ ọrivẹ mẹ yena hẹ ẹdia rẹ ofudjevwe fikirẹ ọga ro nene muabọ .
Mi de no nẹ , obo ro siri na nẹ ẹwẹn rọyen rhe - e .
Mi vwo roro kpahen oborẹ Jesu dje ẹguọnọ phia tobọ vwẹ ọke re vwo gbeku , ọyena nẹrhẹ mi se dje ẹguọnọ kẹ ọrivẹ mẹ na . ”
Aphro herọ - ọ , avwanre da vwẹrokere Jesu , ke se dje ẹguọnọ phia ọkeneje .
Ọrerha , vwo uvi rẹ ẹguọnọ rọ dia oka re vwo vughe Inenikristi rẹ uyota .
( Jọn 13 : 34 , 35 ) Baibol na bru avwanre uche nẹ , e vwo oka rẹ “ iroro ” ro rhe Jesu .
Jesu nẹ obo odjuvwu rhe otọrakpọ na , ọ da “ vwẹ oma kpotọ ” fikirẹ avwanre , tobọ “ re te ughwu . ”
( Fil . 2 : 5 - 8 ) Avwanre vwọ vwẹrokere ẹguọnọ rẹ Jesu na , iroro vẹ ọdavwẹ avwanre ke je cha họhọ e rọyen . Ọyena che mu avwanre vwọ vwẹ ọdavwẹ rẹ ihwo vwọ kobaro kẹ ọ rẹ avwanre .
Erere efa vọ yen che te avwanre obọ siẹrẹ e de vwo ẹguọnọ ?
Erere buebun yen a cha mrẹ siẹrẹ e de dje ẹguọnọ phia .
Roro kpahen idje ivẹ :
Erere vọ yen che no rhe siẹrẹ e de dje ẹguọnọ phia ?
INIỌVO RẸ AKPỌEJE : Fikirẹ ẹguọnọ rẹ avwanre vwo kpahen ohwohwo , avwanre riẹnre nẹ o toro ukoko rẹ avwanre rare vwẹ otọrakpọ na - a , iniọvo na cha nabọ dede avwanre sasasa .
Ọyena obọdẹn rẹ ebruphiyọ ra vwọ mrẹ ẹguọnọ rọhẹ uvwre rẹ ‘ iniọvo rẹ avwanre rehẹ akpọneje ’ !
( 1 Pita 5 : 9 ) Vwẹ ohri rẹ idibo rẹ Ọghẹnẹ ọvo yen a da sa mrẹ oka rẹ ẹguọnọ tiọna .
UFUOMA : Kidie nẹ avwanre “ chirakon rẹ ohwohwo vwẹ evun rẹ ẹguọnọ , ” kẹ avwanre nabọ riavwerhen rẹ “ ẹguọnọ rẹ ufuoma . ”
( Ẹfe . 4 : 2 , 3 ) Avwanre mrẹ ufuoma nana vwẹ uyono , isikoko kugbe eghwẹkoko rẹ avwanre .
Wo se noso nẹ ufuoma nana , ọyen orọnvwọn oghẹresan vwẹ akpọ nana rọ vọnre vẹ omaẹfẹnẹ ?
( Une 119 : 165 ; Aiz . 54 : 13 ) Siẹrẹ avwanre vẹ ihwo de yerẹn vwọrẹ ufuoma , ọyena odjephia nẹ avwanre vwo ẹguọnọ rayen .
Ẹguọnọ tiọyena nẹrhẹ oma vwerhen Jihova . ​ — Une 133 : 1 - 3 ; Mat .
5 : 9 .
Pọl de si : “ Ẹguọnọ kpọ ohwo viẹ . ” ( 1 Kọr .
8 : 1 ) Vwẹ idjerhe vọ ?
Pọl dje oborẹ ẹguọnọ sa vwọ kpọ ohwo viẹ , vwẹ uyovwin 13 rẹ ileta rẹsosuọ ro si rhe Inenikristi rehẹ Kọrẹnt , rẹ ihwo evo seri nẹ , “ Une rẹ Ẹguọnọ . ”
Ẹguọnọ , vwẹ erhuvwu rẹ ihwo efa vwọ kobaro .
( 1 Kọr . 10 : 24 ; 13 : 5 ) Vwọba , ẹguọnọ se si orua koko , ji toroba omamọ rẹ oyerinkugbe vwevunrẹ ukoko na , kiridie ẹguọnọ dje erorokẹ kẹ ihwo efa , vwo edirin , ji ruẹse . ​ — Kọl .
3 : 14 .
Ẹguọnọ rẹ avwanre vwo kpahen Ọghẹnẹ , ọyen ẹguọnọ rọ ma ghanre kparobọ .
Fikirẹ ẹguọnọ tiọyena , ihwo re nẹ ẹkuotọ vẹ ephẹrẹ sansan rhe , ki se “ ku evun gbe ọvo vwọ ga ” Jihova vẹ omavwerhovwẹn .
( Zẹf . 3 : 9 ) E jẹ avwanre brorhiẹn re vwo dje uruemu nana rọ dia ẹbẹre ọvo rẹ omamọ rẹ ẹwẹn ọfuanfon na phia , vwẹ akpeyeren re kẹdẹ kẹdẹ rẹ avwanre .
Ọnana yen ọrẹsosuọ vwẹ uyovwinrota nana ra da cha tota kpahen ẹbẹre ọvuọvo rẹ omamọ rẹ ẹwẹn ọfuanfon na .
IRUERU AVWANRE VWẸ ỌKE OBUKO
OBA rẹ November 1932 yen a hepha vwẹ Mexico City .
Udughwrẹn rọ wanre na , yen e phi irhukpẹ rẹ itrafiki phiyọ idjerhe rẹ orere rode nana rọ vọnre vẹ ihwo re vrẹ oduduru ọvo .
Jẹ , ọnana rha dia iyẹnrẹn kpokpọ - ọ .
Enẹna , ihwo ri niyẹnrẹn vwẹ orere na , tẹnrovi obo re cha phia vwẹ udughwrẹn nana .
Ayen mu ikamẹra kpo asan rẹ itreni de won , rẹ ayen vwọ hẹrhẹ ọrhorha oghẹresan ọvo .
Ọrhorha na yen Joseph F .
Rutherford , rọ dia ochidiagbara rẹ Watch Tower Society .
Iniọvo re dia orere na , je nabọ choma rhe , rẹ ayen che vwo dede Oniọvo Rutherford ro bru ayen cha , fikirẹ ọghwẹkoko rẹ ẹdẹ erha re che ru vwẹ ẹkuotọ na .
Imagazini re se The Golden Age da ta : “ O muẹro dẹn nẹ ọghwẹkoko nana cha sa chọrọ ihwo ẹro - o , kidie o che toroba etito rẹ Uyota na vwẹ ẹkuotọ rẹ Mexico . ”
Ẹkẹvuọvo , die yen nẹrhẹ e titi ọghwẹkoko nana rẹ omarẹ ihwo 150 ọvo cha ra ?
Tavwen e ki ru ọghwẹkoko yena , imihwo krẹn yen dje uvi omavwerhovwẹn phia kpahen iruo rẹ Uvie na .
Rhanvwẹ 1919 yen e vwo ruẹ emẹvwa itete vwẹ Mexico , jẹ ọke vwọ yanran na , unu rẹ ikoko na da rhoma kpotọ .
A vwọ vwẹ Oghọn ukoko vwo mu vwẹ Mexico City ukpe rẹ 1929 , ke rhi vwo ẹwẹn nẹ ekuakua che shephiyọ .
Ẹkẹvuọvo , ebẹnbẹn evo da vwomaphia .
Ukoko na vwọ tanẹ ekobaro na rha vwẹ iruo romobọ rayen vwọba aghwoghwo na - a , ophu de mu ọkobaro ọkieje ọvo , kọ dobọ rẹ ẹga na ji , ọ da vwẹ ẹko romobọ rọyen vwo mu .
Vwọba , oniruo rẹ oghọn ukoko rẹ Mexico de ru obo re vwọso urhi Ọghẹnẹ , a da vwẹ oniọvo ọfa vwo wene .
Idibo rẹ Ọghẹnẹ ri fuevun vwẹ Mexico , ghene guọnọ obicha ọke yena .
Oniọvo Rutherford nabọ phiuduphiyọ iniọvo na awọ , womarẹ eta ivẹ rọ vwọphia vwẹ ọghwẹkoko na , kugbe ota rotu iyorin rọ vwọphia vwẹ iredio .
Ọyena yen obọ rẹsosuọ ra vwọ vwẹ iredio vwo ghwoghwo iyẹnrẹn esiri na vwẹ Mexico .
E vwo ru ọghwẹkoko na nu , ka rhe vwẹ oniruo oghọn ukoko kpokpọ vwo mu rere ọ vwẹrote iruo na vwẹ ẹkuotọ rẹ Mexico . Jihova je chọn iniọvo ri vwo oruru uko , vwo ruiruo na sasasa vẹ uduefiogbere .
1941 convention , Mexico City
Eghwẹkoko ivẹ yen e ruru vwẹ ẹkuotọ na vwẹ ukpe rọ vwọ kpahọn . E ru ọvo vwẹ orere rẹ Veracruz rẹ ikuna de duvwun , e de rhe ru ọ ro chekọ na vwẹ Mexico City .
Ẹgbaẹdavwọn rẹ iniọvo na da nẹrhẹ a rhe mrẹ omamọ rẹ iyẹnrẹn .
Ighwoghwota 82 yen herọ vwẹ 1931 .
Ẹgbukpe ihwe vwọ wan nu , unu rẹ ighwoghwota na da vwẹ ọhwọhwọ ihwe vwo bun vrẹ ọtiọyen .
Omarẹ ihwo 1000 yen rhe osikoko re ruru vwẹ ukpe rẹ 1941 .
Vwẹ 1943 , Iseri na mu ephapha vwọ djẹ egbada , rẹ ayen vwo durhie ihwo vwọ kẹ Osikoko rẹ “ Free Nation’s ” re ruru vwẹ irere 12 vwẹ Mexico .
* Iniọvo na vwẹ ifi vwo churu ephapha na ivivẹ si ohwohwo , rere e se ku ayen phiyọ igabọ , te obaro te obuko yen e si eta rẹ edurhie na phiyọ . Rhanvwe ukpe rẹ 1936 yen ukoko na ton oka rẹ edurhie nana phiyọ .
Uhoho rẹ ihwo ri djẹ egbada vwẹ Mexico City vwẹ 1944 , re bru nẹ imagazini ọvo
Imagazini re se La Nación vwọ ta ota kpahen erhuvwu ra mrẹ nẹ egbada - ẹdjẹ re ruru vwẹ Mexico City , ọ da ta : “ Vwẹ ẹdẹ rẹsosuọ rẹ osikoko na , a da vuẹ Iseri na nẹ ayen durhie ihwo buebun rhe .
Vwẹ ẹdẹ rọ vwọ kpahọn , otọ rẹ ọsikoko na da vọn chekọ . ”
Ivun de miovwo ihwo re kpo Ẹga rẹ Ifada , kẹ ayen davwẹngba rẹ ayen vwọ gbowọ phiyọ ẹgbada - ẹdjẹ na .
Dede nẹ a vwọso ayen , iniọvo na djoshọ - ọ , ayen je ro irhuvwun na ghene .
Imagazini na da je ta : “ Orere na eje mrẹ ayen . . . te eshare te eya ri ku ‘ ephapha re edurhie ’ phiyọ . ”
E phi ihoho rẹ iniọvo sansan ri durhie ihwo vwẹ irhuvwun rẹ Mexico City phiyọ ọbe rẹ iyẹnrẹn na .
E de si eta nana phiyọ obotọ rẹ ihoho na : “ Ayen tue ro irhuvwun na . ”
Iniọvo na vwẹ ekuakua buebun vwo ze tavwen ayen ki se kpo eghwẹkoko ibro re ruru vwẹ Mexico ọke yena .
Emeko ri sherabọ rẹ itreni se te - e , yen buebun rẹ iniọvo na nu rhe , asan rẹ idjerhe hepha - a .
Fikirẹ ọtiọyena , ihwo na ghwọrọ ẹdẹ evo vwọ yẹrẹ ro ekẹkẹtẹ kpo asan rẹ ayen da sa ro itreni ro che muẹ ayen kpo ọghwẹkoko na .
Buebun rayen igbere , ẹgbẹgba yen ayen sa vwọ tobọ hwosa rẹ omaẹfan te ọghwẹkoko na .
Ọtiọyena , buebun rayen de nene iniọvo re dia kẹrẹ otọ rẹ ọghwẹkoko na dia uwevwin .
I ri chekọ de sherhẹn Eguan Ruvie .
O vwo ọkiọvo rẹ ihwo re te 90 vwọ dia oghọn ukoko na .
Ayen da vwẹ “ ikatọni 20 vwọ hwa otọ sherhẹn . ”
Yearbook na de dje nẹ , oma vwerhen erhorha na mamọ te ẹdia rẹ ayen vwọ tanẹ ayen sherhẹn “ ehwa re lọhọ ji yovwin nọ otọ fefe . ”
Iniọvo na niro nẹ aghọghọ rẹ ayen mrẹ vwo nẹ isikoko rẹ ayen rare na , ghanre vrẹ oborẹ ayen vwo ze .
Ẹwẹn tiọyena yen ji rhe ighwoghwota rehẹ Mexico nonẹna , ri joma te oduduru ọvo re .
* Vwẹ iyẹnrẹn ọvo ro nẹ oghọn ukoko rẹ Mexico rhe vwẹ 1949 , a da ta : “ Ọke ọgangan rẹ iniọvo na rhiẹromrẹ , nama nẹrhẹ oruru rayen shekpotọ - ọ , kiridie kọke kọke re de ruẹ ọghwẹkoko , ayen nabọ gbikun rẹ omavwerhovwẹn rẹ ayen mrẹ no rhe vwẹ ọke grongron . Kọke kọke yen ayen vwọ nọ , Ọke vọ yen e che vwo kpo osikoko ọfa ? ”
Eta yena uyota nonẹna kirobo rọ je hepha ọke yena . ​ — Irueru avwanre vwẹ ọke obuko vwẹ Central America .
Yearbook rẹ 1944 tare nẹ , ọsikoko nana yen nẹrhẹ ihwo buebun “ vughe Iseri rẹ Jihova vwẹ Mexico . ”
Vwẹ 2016 , Ihwo 2,262,646 yen rhe Ẹkarophiyọ na vwẹ Mexico .
Iyẹnrẹn rẹ Matiu nẹ kpahen evwiẹ rẹ Jesu kugbe ọkiemọ rọyen fẹnẹ ọ rẹ Luk kidie Matiu tẹnrovi Josẹf , Luk da rha tẹnrovi Meri .
Ikuegbe ro churobọ si Josẹf yen Matiu tẹnrovi .
Ọ ta ota kpahen uruemu rẹ Josẹf djephia ọke rọ vwọ riẹn nẹ Meri mrevun , oborẹ amakashe vuẹrẹ kpahen ẹdia na vwẹ evwerhẹn , kugbe oborẹ Josẹf vwọ rhọnvwe phiyọ oborẹ amakashe na vuẹrẹ .
( Mat . 1 : 19 - 25 ) Matiu gbikun rẹ evwerhẹn rẹ Josẹf vwerhẹnre , rẹ amakashe vwọ vuẹ nẹ ọ djẹ kpo Ijipt , obo rọ vẹ orua rọyen djẹ wan , oborẹ amakashe je vwọ vuẹ vwẹ evwerhẹn nẹ o rhivwin rhe Izrẹl , vẹ obo rọ vẹ orua rọyen rhe vwọ dia Nazarẹt . ( Mat .
2 : 13 , 14 , 19 - 23 ) Odẹ rẹ Josẹf vwomaphia abọ ighwrẹn vwẹ uyovwinrota rẹsosuọ vẹ ọrivẹ rẹ ọbe rẹ Matiu , Meri da rha vwomaphia abọ esan .
Vwọ fẹnẹ ọyena , iyẹnrẹn rẹ Luk tẹnrovi Meri mamọ .
Luk niyẹnrẹn rẹ ọke rẹ amakashe Gabrẹl vwo bru Meri ra , ọke rẹ Meri vwọ kọn bru omoni rọyen Ẹlizabẹt ra , kugbe oborẹ Meri jiri Jihova wan .
( Luk 1 : 26 - 56 ) Luk ji niyẹnrẹn rẹ oborẹ Simiọn vuẹ Meri kpahen oja rẹ Jesu cha re vwẹ ọke rẹ obaro .
Rọ vwọ tobọ gbikun rẹ ọke rẹ orua na vwo kpo uwevwin rẹ ẹga na ọke rẹ Jesu vwọ hẹ ẹgbukpe 12 , oborẹ Meri tare yen Luk vwọba si , ọ dia ọ rẹ Josẹf tare - e .
Luk da tanẹ enana eje re phiare na , djobọte Meri mamọ .
( Luk 2 : 19 , 34 , 35 , 48 , 51 ) Odẹ rẹ Meri vwomaphia abọ 13 vwẹ uyovwinrota rẹsosuọ vẹ ọrivẹ rẹ ọbe rẹ Luk , Josẹf da rha vwomaphia abọ 3 .
Ọtiọyena , Matiu tẹnrovi irueru vẹ ọdavwẹ rẹ Josẹf , Luk da rha tẹnrovi iruo ra vwọ kẹ Meri , kugbe obo ro rhiẹromrẹ .
Oborẹ ayen ihwo ivẹ na djisẹ rẹ uvwiẹ rẹ Josẹf vẹ Meri je fẹnẹ ohwohwo .
Matiu wan uvwiẹ rẹ Josẹf vwo djephia nẹ Jesu rọ dia ọmọ aruakpọ rẹ Josẹf , yen vwo uturhi ro vwo sun vwẹ ekete rẹ Devid .
Diesorọ ?
Kidie uvwiẹ rẹ Solomọn rọ dia ọmọ rẹ Ovie Devid yen Josẹf nurhe . ( Mat .
1 : 6 , 16 ) Ẹkẹvuọvo , Luk da rha wan uvwiẹ rẹ Meri vwo djephia nẹ Jesu yen ọriuku rẹ uvie rẹ Devid , “ vwẹ ọ rẹ ugboma . ”
( Rom 1 : 3 ) Diesorọ ?
Kiridie uvwiẹ rẹ Natan rọ dia ọmọ rẹ Ovie Devid yen Meri nurhe .
( Luk 3 : 31 ) Ẹkẹvuọvo , kẹ diesorọ Luk rha tanẹ Meri ọyen ọmọtẹ rẹ Hẹli ọke ro vwo se edẹ rẹ ihwo re nẹ uvwiẹ yena rhe - e ?
Kiridie vwo nene urhi , eshare yen djunute siẹrẹ e de kere ihwo re nẹ uvwiẹ sansan rhe .
Kọyensorọ , ọke rẹ Luk vwo dje Josẹf phiyọ ọmọ rẹ Hẹli , a ghwa riẹn nẹ ọgọ yen Josẹf hepha ke Hẹli . ​ — Luk 3 : 23 .
Iyẹnrẹn rẹ Matiu vẹ Luk nẹ kpahen uvwiẹ rẹ Jesu , ghwe djephia gbonozẹ nẹ Jesu yen Mesaya ra mraro kpahen .
Vwọrẹ uyota , ihwo rẹ Farisi vẹ Saduisi dede cha sa phrọ uvwiẹ rẹ Jesu wan rhe akpọ - ọ .
Nonẹna , iyẹnrẹn rẹ Matiu vẹ Luk vwọphia kpahen uvwiẹ rẹ Jesu , eyen ẹbẹre ọvo kiriguo rẹ uchivwo re mu esegbuyota avwanre kpahen , kugbe obo ri toroba imuẹro ọgangan rẹ avwanre vwo kpahen orugba rẹ ive rẹ Ọghẹnẹ .
3 Vwo Uruemu rẹ Omaẹriẹnsuon
Jihova dje uruemu rẹ omaẹriẹnsuon phia gbagba .
Mavọ yen ihworakpọ sa vwọ vwẹrokere vwo dje uruemu nana phia ?
Die yen sa chọn wẹ uko vwo vwo uvi rẹ omaẹriẹnsuon ?
8 Vwẹrokere Arodọvwẹ rẹ Jihova
Die yen o mudiaphiyọ ra vwọ dia ohwo ro vwo arodọvwẹ ?
Jihova vẹ Jesu djudje rẹ arodọvwẹ gbagba .
Idjerhe vọ yen avwanre sa vwẹrokere udje rayen ?
Erere vọ yen che norhe siẹrẹ a da vwẹrokere ayen ?
13 Ikuegbe rẹ Akpeyeren ​ — Oma Vwerhen Ovwẹ nẹ Mẹ vẹ Iniọvo ri Fuevun Wianre
18 “ Ota rẹ Ọghẹne rẹ Avwanre Mudia Bẹdẹ ”
23 ‘ Ota rẹ Ọghẹnẹ Vọnre vẹ Ẹgba ’
A je fan Baibol na kpo ephẹrẹ efa te ọke na .
Diesorọ ọnana vwọ dia obo ro fori nẹ a jokaphiyọ ?
Mavọ yen e se vwo dje ọdavwaro phia kẹ Ọghẹnẹ fikirẹ Ota rọyen ra fan kpo ephẹrẹ rẹ avwanre vwo ẹruọ rọyen ?
Iyono ivẹ nana re vwọ kpahen ohwohwo na , cha nẹrhẹ ẹguọnọ vẹ ọdavwaro avwanre kodophiyọ kpahen Jihova , kugbe Baibol na rọ vwọ kẹ avwanre .
28 “ Gan Oma . . . Wo Ruo ”
Inenikristi guọnọ uduefiogbere .
Erere vọ yen a sa mrẹ nẹ udje rẹ ihwo ri dje uduefiogbere phia vwẹ ọke awanre ?
Mavọ yen ighene , emiọvwọn , iniọvo eya re kpakore , kugbe iniọvo eshare ri bromaphiyame re , se vwo dje uduefiogbere phia , ji choma vwọ kẹ iruo esiri ?
“ Omamọ rẹ [ “ ẹwẹn ọfuanfon na , ” NW ] hẹ . . . oma echiro . ” ​ — GAL .
5 : 22 , 23 .
UNE : 83 , 52
Die yen ẹkpahọnphiyọ rẹ Ọghẹnẹ vwọ kẹ ẹvwọsuọ rẹ Eshu yono avwanre ?
Ihwo vọ vwẹ Baibol na yen vwo uruemu rẹ omaẹriẹnsuon , evọ yen jẹ uruemu na evwo ?
Idjerhe vọ yen uyono rẹ Baibol sa vwọ chọn avwanre uko vwo vwo uruemu rẹ omaẹriẹnsuon ?
1 , 2 . ( a ) Die yen sa phia siẹrẹ e rhe vwo uruemu rẹ omaẹriẹnsuo - on ?
( b ) Nonẹna , diesorọ o vwo fo nẹ a ta ota kpahen omaẹriẹnsuon ?
OMA - ECHIRO yẹrẹ omaẹriẹnsuon , ọyen ọvo usun rẹ iruemu re vwo vughe Inenikrisiti . ( Gal .
5 : 22 , 23 ) Jihova vwo uruemu rẹ omaẹriẹnsuon ọgbagba .
Ẹkẹvuọvo , kọke kọke yen avwanre pharha fikirẹ jẹgba rere e se vwo sun oma rẹ ohwo .
Jẹ omaẹriẹnsuon evwo , yen sua ebẹnbẹn buebun ra mrẹ nonẹna .
Ọ nẹrhẹ ihwo evo dia evwiẹrẹ vwọ kẹ iruo romobọ yẹrẹ e rẹ isikuru .
O ji toroba erọnvwọn kerẹ , ekan ẹhanrọ , udi ẹda vroma , ozighi egbe , orọnvwe ẹfan , kugbe ra vwọ riesa te ohọre ; jẹ omaẹriẹnsuon evwo , nẹrhẹ ihwo evo mrevun rẹ ayen guọnọre - e , kpo ekarọn , yẹrẹ rioja rẹ uguegue fikirẹ obo re phia kẹ ayen , efa tobọ mu ega ri nene ọfanrhiẹn , yẹrẹ ayen rioja vwẹ idjerhe efa . ​ — Une 34 : 11 - 14 .
Vwọrẹ uyota , ihwo ri jẹ uruemu rẹ omaẹriẹnsuon evwo , rhoma buẹnphiyọ .
Ayen sua ebẹnbẹn kẹ oma rayen vẹ ihwo efa .
A fuẹrẹn oborẹ uruemu nana bra te vwẹ ikpe re kpahen 1940 , ẹkẹvuọvo ọ rhoma rhe braphiyọ enẹna .
Jẹ , ọnana che se gbe avwanre unu - u kidie Baibol na tarọ phiyotọ jovwo nẹ , “ vwẹ oba rẹ ẹdẹ na , ” ihwo “ ke vẹn ro umwemwu . ” ​ — 2 Tim .
3 : 1 - 3 .
Diesorọ avwanre vwọ guọnọ omaẹriẹnsuon ?
Diesorọ avwanre vwọ guọnọ omaẹriẹnsuon ?
Fikirẹ erọnvwọn ivẹ .
Ẹsosuọ , e rhi noso nẹ omaẹriẹnsuon nẹrhẹ ihwo buebun vrabọ rẹ ebẹnbẹn ride rẹ ihwo efa rioja rọyen .
Ihwo ri vwo uruemu rẹ omaẹriẹnsuon riavwerhen rẹ uvi rẹ oyerinkugbe , ayen je kẹnoma kẹ ophu , ẹnwan rẹ okamuka , kugbe omaemuophiyọ ọgangan .
Ọrivẹ , ohwo rọ kẹnoma kẹ edavwini , vẹ erharhe rẹ urhurusivwe rẹ ugboma , yen sa mrẹ ẹroesiri rẹ Ọghẹnẹ .
Obo re phia kẹ Adam vẹ Ivi , dje ọnana phia . ( Jẹn .
3 : 6 ) Nẹ ọke yena rhe yen a vwọ mrẹ ihwo buebun re rioja , kidie ayen vwo uruemu rẹ omaẹriẹnsuo - on .
Die yen se phiuduphiyawọ rẹ ihwo re davwẹngba rere ayen se vwo vwo uruemu rẹ omaẹriẹnsuon ?
Ohworakpọ ro jẹgba che se sun oma rọyen kọke kọke - e .
Jihova riẹn oborẹ idibo rọyen davwan te , ọ guọnọ chọn ayen uko vwo phi urhurusivwe rẹ ugboma kparobọ .
( 1 Ivie 8 : 46 - 50 ) Kerẹ uvi rẹ Ugbeyan , Jihova phiuduphiyawọ rẹ idibo rọyen re davwẹngba mamọ rere ayen se vwo sun oma rayen .
E gbe jẹ a fuẹrẹn udje ọgbagba rẹ Jihova .
E de ru ọtiọyen nu , ka cha ta ota kpahen ihwo re dia uvi rẹ udje , vẹ e re dia orharhe udje vwẹ Baibol na .
Ukuotọ rọyen , a je cha mrẹ iroroẹjẹ sansan re sa chọn avwanre uko vwo vwo uvi rẹ omaẹriẹnsuon .
5 , 6 .
Udje vọ yen Jihova phi phiyotọ kpahen omaẹriẹnsuon ?
Jihova nabọ dje uruemu rẹ omaẹriẹnsuon phia gbagba , kidie iruo rọyen eje gbare .
( Urhi 32 : 4 ) Ẹkẹvuọvo , avwanre gbare - e .
Dedena , ofori nẹ a fuẹrẹn udje rẹ Jihova rere e se vwo vwo ẹruọ rẹ oborẹ uruemu nana hepha , ji mrẹ obo ra sa vwọ vwẹrokere .
Erhọ yen ẹdia evo kiriguo rẹ Jihova de dje uruemu rẹ omaẹriẹnsuon phia ?
Roro kpahen oborẹ Jihova dje uruemu rẹ omaẹriẹnsuon phia ọke rẹ Eshu vwo gbe vwọsuọ .
Ẹvwọsuọ rẹ Idẹbono ghene nẹrhẹ ophu mu emekashe rẹ Jihova ri fuevun .
Ọkiọvo , ọtiọyen ophu ji mu we , wo de roro kpahen ojaẹriọ eje rẹ Eshu soro .
Ẹkẹvuọvo , Jihova brokpakpa kpahen kẹ - ẹ .
Ọyena nẹrhẹ ọ sa vwẹ uvi ẹkpahọnphiyọ kẹ Eshu .
Rhanvwẹ ọke yena rhe yen Jihova vwo suẹn ophu rọyen , o de ji brorhiẹn abavo kpahen ẹvwọsuọ rẹ Eshu .
( Eyan .
34 : 6 ; Job 2 : 2 - 6 ) Diesorọ ? Ọ fọ kẹ Idẹbono vwẹ ikpe nana eje , kidie ọ guọnọre nẹ ohwo vuọvo ghwọrọ - ọ , ẹkẹvuọvo ọ guọnọre nẹ “ ihwo ejobi kurhẹriẹ . ” ​ — 2 Pita 3 : 9 .
Die yen udje rẹ Jihova yono avwanre ?
Uruemu rẹ omaẹriẹnsuon rẹ Jihova djephia , yono avwanre nẹ ofori nẹ a nobọ roro kokodo tavwen a ke ta ota yẹrẹ ru obo ra guọnọ ru ; e brokpakpa - a .
E de hirharoku orhiẹn ọgangan re che bru , ofori nẹ e roro kokodo tavwen e ki bro .
Nẹrhovwo vwọ kẹ aghwanre , rere wọ sa vwọ ta yẹrẹ ru obo ro yovwirin .
( Une 141 : 3 ) Okpakpa cha nẹrhẹ e brorhiẹn chọ .
Buebun rẹ avwanre viẹ idiekpọvwẹ fikirẹ obo re brokpakpa ta , yẹrẹ brokpakpa ru ! ​ — Isẹ 14 : 29 ; 15 : 28 ; 19 : 2 .
( a ) Tivọ yen a da sa mrẹ udje rẹ ihwo ri dje uruemu rẹ omaẹriẹnsuon phia ?
( b ) Die yen chọn Josẹf uko vwọ sen ọdavwini rẹ aye rẹ Potifa ?
( Ni uhoho rẹsosuọ na . )
Udje rẹ Baibol vọ yen kanrunumu ọghanrovwẹ rẹ omaẹriẹnsuon ?
Aphro herọ - ọ , wọ sa karophiyọ idibo rẹ Jihova sansan ri dje uruemu rẹ omaẹriẹnsuon phia vwẹ ọke rẹ ọdavwini .
Ọvo rayen yen ọmọ rẹ Jekọp re se Josẹf .
Josẹf riẹn oma sun ọke rọ vwọ wian vwẹ uwevwin rẹ Potifa , rọ dia olori rẹ ihwo re rhẹrẹ Fero .
Kidie nẹ Josẹf vwo “ erhuvwu gangan , ” aye rẹ Potifa kọ guọnọ riẹriẹ rere ayen gbe ọfanrhiẹn kugbe .
Die yen chọn Josẹf uko vwọ siọn ?
Ọ nabọ roro kpahen obo ri che nẹ obuko rọyen rhe siẹrẹ o de nene vwerhẹn .
Ukpokpoma na rhe vwọ gan mamọ re , ọ da djẹ .
O roriro nẹ , “ Komavọ mi ru emu ọbrabra nana , ri mi ru umwemwu kpahe Ọghẹnẹ ? ” ​ — Jẹn . 39 : 6 , 9 ; se Isẹ 1 : 10 .
Mavọ yen wo se vwo muegbe phiyotọ hẹrhẹ ọdavwini ?
Die yen udje rẹ Josẹf yono avwanre ?
Ofori nẹ a djẹ kẹ ọdavwini rere e vwo jẹ urhi rẹ Ọghẹnẹ ẹchọ .
Tavwen ayen ki kurhẹriẹ , Iseri rẹ Jihova evo nene uruemu kerẹ , udi ẹda vroma , isigati ephopho , ihuvwun egangan ẹreyọ , ọfanrhiẹn egbe , kugbe erọnvwọn efa tiọyen muabọ .
Ayen vwọ tobọ bromaphiyame nu , urhurusivwe rẹ iruemu awanre rayen na je cha ọkiọvo .
Ọdavwini da rhe , nabọ roro kpahen oja ro che norhe siẹrẹ wọ da chọ urhi rẹ Ọghẹnẹ ; ọyena cha chọn wẹ uko vwọ siọn .
Roro kpahen ẹdia sansan rẹ ọdavwini da sa vwomaphia , wọ jiroro rẹ oborẹ wọ sa vwọ siọn .
( Une 26 : 4 , 5 ; Isẹ 22 : 3 ) Wo de hirharoku ọdavwini , nokpẹn rẹ aghwanre vẹ omaẹriẹnsion mie Jihova .
10 , 11 . ( a ) Ọdavwini vọ yen ighene buebun hirharokuẹ vwẹ isikuru ?
( b ) Die yen sa chọn ighene uko vwọ sen edavwini ?
Ighene buebun re dia Inenikristi , je rhiẹromrẹ oka rẹ ọdavwini ro te Josẹf oma .
Roro kpahen udje rẹ Kim .
Buebun rẹ emọ rẹ iklasi rọyen vwobọ vwẹ ọfanrhiẹn egbe , ayen je tobọ vwẹ ikuegbe na vwọ shoma .
Jẹ Kim vwo ikuegbe tiọyen ro che gbe - e .
Ọ da tanẹ ọyena nẹrhẹ ọ mrẹ oma rọyen vwẹ ẹdia rẹ “ ọruvwohwo , ” emọ icheko na ki ji no kueku , kidie o vwo bọifrẹni - i .
Dedena , ọ riẹnre nẹ ọdavwini ọfanrhiẹn sa dia gangan vwẹ ọke rẹ eghene . ( 2 Tim .
2 : 22 ) Kọke kọke yen emọ rẹ isikuru rọyen vwọ nọ sẹ ọ jehẹ ọmọtobẹ .
Kọ ghwa reyọ uphẹn na vwọ vuẹ ayen oboresorọ o che se vwobọ vwẹ ọfanrhiẹn egbe - e .
Oma vwerhen avwanre , siẹrẹ a da mrẹ ighene ri se phi ọnyẹ rẹ otu kparobọ rẹ ayen vwọ kẹnoma kẹ ọfanrhiẹn .
Ọtiọyen oma rayen ji vwerhen Jihova !
Baibol na vọnre vẹ udje rẹ orhọ - esio ri shekpahen ihwo ri she phiyọ ufi rẹ ọfanrhiẹn , kidie ayen sa riẹn oma su - un .
O ji djudje rẹ ojaẹriọ ro se nẹ uruemu tiọyen rhe .
O che yovwin siẹrẹ kohwo kohwo ro hirharoku oka rẹ ọdavwini rẹ Kim hirharoku na , de roro kpahen obo re phia kẹ eghene re djisẹ rọyen vwẹ uyovwin 7 rẹ ọbe rẹ Ise .
O mi ji roro kpahen oborẹ Amnọn ruru , kugbe obo re phia kẹ . ( 2 Sam .
13 : 1 , 2 , 10 - 15 , 28 - 32 ) Ọke re de ruẹ ẹga orua , emiọvwọn sa vwẹ ẹkpo rẹ Baibol re djunute na , vwọ chọn emọ rayen uko vwo vwo aghwanre kugbe omaẹriẹnsuon kpahen oyerinkugbe rẹ ọmọtẹ vẹ ọmọshare .
( a ) Mavọ yen Josẹf sun oma rọyen wan ọke rọ vwọ mrẹ iniọvo rọyen ?
( b ) Ẹdia vọ yen avwanre da guọnọ omaẹriẹnsuon ?
O vwo ọke ọfa rẹ Josẹf ji vwo dje uruemu rẹ omaẹriẹnsuon phia .
Ọ sa vwọ riẹn obo rọhẹ ubiudu rẹ iniọvo rọyen , o rhe dje oma kẹ ayen ugege rọ vwọ mrẹ aye - en .
Rọ vwọ guọnọ viẹ , o de sioma reyọ kpo asan rọ djahenre . ( Jẹn .
43 : 30 , 31 ; 45 : 1 ) E de gbe we ku , vwẹrokere udje rẹ Josẹf rere wọ kẹnoma kẹ oborẹ wọ cha viẹ idiekpọvwẹ kpahen ẹsiẹfa obọ .
( Isẹ 16 : 32 ; 17 : 27 ) Ọ da dianẹ a djẹ ohwo rẹ orua wẹn nẹ ukoko , wọ me nabọ riẹn oma sun rere wọ sa kẹnoma kẹ .
Ọ cha lọhọ ra vwọ riẹn oma sun , siẹrẹ a da riẹn nẹ omaẹriẹnsuon tiọyena shephiyọ vẹ udje kugbe uchebro rẹ Ọghẹnẹ .
Die yen e se yono nẹ ikuegbe rẹ Ovie Devid rhe ?

E ji se yono nẹ udje rẹ Ovie Devid vwẹ Baibol na .
Dede nẹ ọgba yen o ruẹ , jẹ ọ họnre Sọl vẹ Shimei ọke rẹ ayen vwo ru oborẹ ophu vwo muo - o .
( 1 Sam . 26 : 9 - 11 ; 2 Sam .
16 : 5 - 10 ) Ọ dia ọnana ko mudiaphiyo nẹ kọke kọke yen Devid vwọ riẹn oma rọyen su - un , kidie avwanre karophiyọ nẹ o nene Batsheba gbe ọfanrhiẹn , o de ji muophu ọgangan kpahen Nabal .
( 1 Sam . 25 : 10 - 13 ; 2 Sam . 11 : 2 - 4 ) Ẹkẹvuọvo , e se yono emu ọghanghanre nẹ ikuegbe rọyen rhe .
Ẹsosuọ , ekpako ukoko rha riẹn oma su - un , ayen sa vwẹ ogangan rayen vwo ru obo ri je fo .
Ọrivẹ , o vwo ohwo vuọvo rọ vrabọ rẹ ọdavwini - i . ​ — 1 Kọr .
10 : 12 .
Die yen phia kẹ oniọvo ọvo , kẹ diesorọ uruemu avwanre vwẹ ẹdia tiọyena vwọ ghanre ?
Die yen wo se ru rere wọ sa vwọ riẹn oma sun ?
Roro kpahen udje nana .
Imoto ọvo djẹ ro imotọ rẹ Luigi .
Ukperẹ o vwo yovwunu , ohwo rọ djẹ ro imotọ rọyen na kọyen rhoma van kuo , kọ tobọ guọnọ nene Luigi họnra .
Luigi da nẹrhovwo rhe Jihova rere ọ sa vwọ riẹn oma sun ; ọ da je ta ota kẹ ọshare na vwẹ idjerhe rẹ ẹwẹn rọyen se vwo totọ , ẹkẹvuọvo ọshare na rhọnvwere - e .
Rọ je vwọ van na , Luigi ko si inọmba rẹ imotọ rọyen reyọ , tavwen ọ ke yan jovwo .
Udughwrẹn ọvo vwọ wan nu , Luigi vwo kpo orhivwinbrura vwẹ asan rẹ aye ọvo , o de rhi noso nẹ ọshare rẹ aye na yen djẹ ro imoto rọyen ẹdẹ yena !
Oma da vo ọshare na mamọ , o de yovwunu kẹ Luigi .
Ọ da tanẹ ọyen che se ikọpini rẹ ishọransi rẹ Luigi , rere ayen fobọ hwosa ra cha vwọ rhuẹrẹ imoto na kẹ .
Ọshare na de vwobọ vwẹ uyono na , o de ji dje ọdavwaro phia kpahen obo ro yonori .
Oma da nabọ vwerhen Luigi nẹ o se sun oma rọyen ẹdẹ yena . ​ — Se 2 Kọrẹnt 6 : 3 , 4 .
Uruemu rẹ avwanre djephia , se djobọte aghwoghwo rẹ avwanre ( Ni ẹkorota 14 )
15 , 16 .
Mavọ yen uyono rẹ Baibol sa vwọ vwẹ ukẹcha kẹ wẹ vẹ orua wẹn vwo vwo omaẹriẹnsuon ?
Uyono rẹ Baibol rẹ ọkieje rọ nabọ ghwotọ , sa chọn avwanre uko vwo vwo uruemu rẹ omaẹriẹnsuon .
Karophiyọ nẹ Ọghẹnẹ vuẹ Joshua nẹ , “ Ọbe nana rẹ urhi na che nẹ uwe unu - u , ẹkẹvuọvo wọ vẹ ọye se umẹ te ason te uvo , rere wọ vwẹ oma kpotọ ru obo re si phihọ ejobi ; kọ nẹrhẹ idjerhe wẹn yovwi , ko ji yovwi kẹ wẹ . ” ( Jos .
1 : 8 ) Ẹkẹvuọvọ , mavọ yen uyono rẹ Baibol sa vwọ chọn wẹ uko vwo vwo uruemu rẹ omaẹriẹnsuon ?
Kirobo ra tare jovwo , Baibol na vọnre vẹ ikuegbe ri dje erhuvwu vẹ umiovwo rẹ ojẹ rẹ ohwo sa ghwa rhe .
O vwo oboresorọ Jihova vwo phi ikuegbe tiọyen phiyọ Baibol na .
( Rom 15 : 4 ) Aghwanre herọ siẹrẹ e de se ayen , roro kpahen ayen , ji yono ayen !
Roro kpahen oborẹ wẹ vẹ orua wẹn se yono nẹ ayen rhe .
Yare ukẹcha rẹ Jihova rere wo se vwo ru nene Ota rọyen .
Wo de noso nẹ wọ ghwa nabọ riẹn oma suẹn vwẹ ẹdia evo - o , wo guẹn oma riase - e .
Nẹrhovwo kpahọn , wọ davwẹngba vwọ guọnọ idjerhe wo se vwo ru yovwinphiyọ .
( Jems 1 : 5 ) Aphro herọ - ọ , wọ da hiẹ ẹbe rẹ ukoko na , wọ cha mrẹ iyovwinreta re sa chọn wẹ uko .
Idjerhe vọ yen emiọvwọn se vwo yono emọ rayen omaẹriẹnsuon ?
Mavọ yen wọ sa vwọ chọn emọ wẹn uko vwo vwo omaẹriẹnsuon ?
Rọ vwọ dianẹ emiọvwọn riẹnre nẹ e vwiẹ ohwo vẹ uruemu nana - a , ko fori nẹ ayen dia omamọ rẹ udje vwọ kẹ emọ rayen .
( Ẹfe . 6 : 4 ) Ọtiọyena , wo de noso nẹ ọ pha bẹnbẹn kẹ emọ wẹn rẹ ayen vwo sun oma rayen vwẹ ẹdia evo , gba nọ oma wẹn sẹ wo dje omamọ udje vwọ kẹ ayen .
Wo de kpo uyono vẹ aghwoghwo ọkieje , wo de ji vwo omamọ ọrhuẹrẹphiyotọ rẹ ẹga orua rẹ ọkieje , ku wọ sa dia omamọ rẹ oniru vwọ kẹ ayen .
Wo jẹ oshọ mu we wọ vwọ sen kẹ ayen siẹrẹ ayen da nokpẹn rẹ obo re sa so omaẹwan kẹ aye - en !
Kirobọ rẹ Jihova jurhi kẹ Adam vẹ Ivi rere ayen se vwo muọghọ kẹ usun rọyen , ọtiọyen ọghwọku vẹ udje wẹn je sa chọn emọ wẹn uko vwọ riẹn oma sun .
Ẹguọnọ rẹ urhi rẹ Ọghẹnẹ vẹ ọghọ - emuo vwọ kẹ iwan rọyen , eyen evo usun rẹ erọnvwọn eghanghanre rẹ wo se yono emọ wẹn . ​ — Se Isẹ 1 : 5 , 7 , 8 .
Diesorọ o vwo mu avwanre ẹro nẹ uvi rẹ igbeyan cha ghwa ebruphiyọ vwo rhe avwanre ?
Wọ rha tobọ dia ọmiọvwọn dede - e , o ji fo nẹ wọ vwẹ aghware sane igbeyan .
Sikẹrẹ ihwo re cha chọn wẹ uko vwo vwo uvi rẹ oboratẹnrovi , ji kẹnoma kẹ okpetu .
( Isẹ 13 : 20 ) Wo de mu ugbeyan vẹ ihwo ri vwo omamọ oyerinkugbe vẹ Ọghẹnẹ , ẹroevwokere rẹ udje rayen cha chọn wẹ uko vwọ riẹn oma sun .
Aphro herọ - ọ , omamọ uruemu wẹn je cha nẹrhẹ oma vwerhen igbeyan wẹn .
Omaẹriẹnsuon cha nẹrhẹ e se vwo ẹroesiri rẹ Ọghẹnẹ , e mi ji ru ẹse kẹ ohwohwo .
“ Ọrovwohwo , Ọrovwohwo , Ọghẹnẹ rọ ria ehrọre vẹ arodọvwẹ . ” ​ — EYAN .
34 : 6 .
UNE : 142 , 12
Diesorọ ọ vwọ dia emu rẹ egbabọse ọkiọvo , re vwo gbe arodọvwẹ kẹ ihwo ?
Idjerhe vọ yen Jihova vwo yono ihwo rọyen uruemu rẹ arodọvwẹ ?
Ẹdia vọ yen wo de se dje uruemu rẹ arodọvwẹ phia ?
Idjerhe oghẹresan vọ yen Jihova vwo dje oma kẹ Mosis , kẹ diesorọ ọyena vwo fo obo ra jokaphiyọ ?
ỌGHẸNẸ vwo dje oma rọyen kẹ Mosis , ọ da vwẹ odẹ vẹ iruemu rọyen phia kẹ .
Erhọre vẹ arodọvwẹ hẹ usun rẹ iruemu ro ke djunute .
( Se Eyanno 34 : 5 - 7 . )
Ukperẹ Jihova vwọ kanrunumu ẹgba vẹ aghwanre rọyen kẹ Mosis , ọ da vwẹ imuẹro kẹ nẹ ọyen hẹ obuko rọyen , ọ da je vwẹ iruemu rọyen phia kẹ , ri dje owenvwe ro vwori rọ vwọ vwẹ ukẹcha kẹ ihwo rọyen .
( Eyan . 33 : 13 ) Oma rha vwerhen owẹ nẹ Jihova vwẹ iruemu nana vwọ kobaro kẹ i ri chekọ ?
Vwẹ uyono nana , a cha ta ota kpahen uruemu rẹ arodọvwẹ , ro churobọ si ọmrẹvughe rẹ ojaẹriọ rẹ ohwo ọfa vẹ owenvwe ra vwọ vwẹ ukẹcha kẹ .
2 , 3 . ( a ) Mavọ avwanre ru riẹn nẹ ohworakpọ vwo ẹgba ro se vwo dje uruemu rẹ arodọvwẹ phia ?
( b ) Diesorọ o vwo fo nẹ wọ fuẹrẹn oborẹ Baibol na ta kpahen uruemu rẹ arodọvwẹ ?
Avwanre gbe arodọvwẹ kẹ ohwohwo , kidie Jihova rọ dia Ọghẹnẹ rẹ arodọvwẹ , ma ohworakpọ họhọ oma rọyen .
Ihwo re tobọ riẹn Ọghẹnẹ dede - e , ji se dje uruemu rẹ arodọvwẹ phia .
( Jẹn . 1 : 27 ) A sa mrẹ udje rẹ ihwo buebun ri dje uruemu rẹ arodọvwẹ phia vwẹ Baibol na .
Kerẹ udje , wọ karophiyọ igberadja ivẹ ri sivwin ọmọ vwẹ irharo rẹ Solomọn ?
Solomọn vwọ tanẹ e bru ọmọ na ibro ivẹ , arọ rẹ ọmo na da dọn ọ rọ dia oni rẹ ọmọ na dẹn .
O de brorhiẹn ro vwo siobọnu ọmọ na kẹ aye ochekọ na .
( 1 Ivie 3 : 23 - 27 ) Wọ je karophiyọ ọmọtẹ rẹ Fero ro sivwin Mosis ?
Dede nẹ o niroso nẹ Mosis sa dia ọmọ rẹ ohwo rẹ Hibru , ọ sẹro rẹ arhọ rọyen ghene ; Baibol na tare nẹ “ aro rọye da dọn , ” o de brorhiẹn rọ vwọ vwẹrote kerẹ ọmọ rọyen . ​ — Eyan .
2 : 5 , 6 .
Diesorọ o vwo fo nẹ e yono kpahen uruemu rẹ arodọvwẹ ?
Kidie Baibol na bru avwanre uche nẹ a vwẹrokere Jihova .
( Ẹfe . 5 : 1 ) Ẹkẹvuọvo , dede nẹ a ma ohworakpọ vẹ ẹgba ro se vwo dje uruemu rẹ arodọvwẹ phia , jẹgba ra riuku rọyen mie Adam na nẹrhẹ a vwẹ ojevwe romobọ vwọ kobaro ọkiọvo .
Kọ nẹrhẹ ọ bẹn ọkiọvo , re vwo brorhiẹn sẹ a cha vwẹ ukẹcha kẹ ihwo efa , yẹrẹ tẹnrovi ojevwe romobọ .
Ọ pha bẹnbẹn kẹ ihwo evo , rẹ ayen vwọ jẹ ojẹ rẹ oborẹ ayen che ru .
Die yen sa chọn wẹ uko vwo vwo ọdavwẹ rẹ ihwo efa ?
Ẹsosuọ , roro kpahen oborẹ Jihova vẹ ihwo efa dje uruemu rẹ arodọvwẹ phia .
Ọrivẹ , roro kpahen oborẹ wọ sa vwọ vwẹrokere Jihova , vẹ erere ro che norhe .
( a ) Die yen nẹrhẹ Jihova ji emekashe kpo Sodọm ?
( b ) Die yen ikuegbe rẹ Lọt vẹ orua rọyen yono avwanre ?
Baibol na gbikun rẹ ọke sansan rẹ Jihova vwo dje uruemu rẹ arodọvwẹ phia .
Roro kpahen obo ro ru kẹ Lọt rọ dia ọvwata rẹ “ ofu . . . djeri ” fikirẹ ọfanrhiẹn ra ghẹmrẹ rẹ ihwo rẹ Sodọm vẹ Gomora vwobọ vwọ .
Ọghẹnẹ de brorhiẹn rẹ oghwọrọ hwe ayen .
( 2 Pita 2 : 7 , 8 ) Ọghẹnẹ de ji emekashe yanran re sivwin Lọt .
Emekashe na da vuẹ Lọt nẹ ọ rẹyọ orua rọyen , rere ayen brokpakpa djẹ nẹ orere na .
“ Ẹkẹvuọvo ko gbe eghẹrẹ ; [ emekashe na da ] shabọ [ phiyọ ] kugbe aye rọye kugbe emetẹ rọye ivẹ na , [ ayen ] da yọnrọn ayen obọ , Ọrovwohwo ki nẹ aruẹdọ rọye , ayen da reyọ kpono nẹ evun rẹ orere na . ”
( Jẹn . 19 : 16 ) Udje yena nẹrhẹ a riẹn nẹ Jihova riẹn oborẹ avwanre hirharokuẹ . ​ — Aiz .
63 : 7 - 9 ; Jems 5 : 11 ; 2 Pita 2 : 9 .
Die yen Ota rẹ Ọghẹnẹ , kerẹ ọ rọhẹ 1 Jọn 3 : 17 yono avwanre kpahen uruemu rẹ arodọvwẹ ?
Jihova ji yono ihwo rọyen oborẹ ayen sa vwọ vwẹrokere vwo dje uruemu rẹ arodọvwẹ phia .
Roro kpahen urhi ra vwọ kẹ ihwo rẹ Izrẹl kpahen ohwo rọ reyọ ewun rẹ oniọvo rọyen vwo viẹ ẹwan .
( Se Eyanno 22 : 26 , 27 . )
Ohwo ro sianro che siobọnu ewun na kẹ ohwo ro momo igho kẹ rere ọ mrẹ vwo phopho sherhẹ - ẹn .
Ẹkẹvuọvo , Jihova yono ihwo rọyen nẹ ayen kẹnoma kẹ aroesio .
Ọ guọnọre nẹ ayen vwo uruemu rẹ arodọvwẹ .
Die yen urhi yena se mu avwanre vwo ru ?
Kerẹ udje , wọ cha rhọnvwe nẹ ekpahen hwe oniọvo wẹn ghwu , jẹ wo vwo oborẹ wọ sa vwọ chọn uko ? ​ — Kọl .
3 : 12 ; Jems 2 : 15 , 16 ; se 1 Jọn 3 : 17 .
Die yen arodọvwẹ rẹ Jihova gbe kẹ ihwo rẹ Izrẹl kọke kọke na yono avwanre ?
Jihova gbe arodọvwẹ kẹ ihwo rẹ Izrẹl , tobọ vwẹ ọke rẹ ayen vwo ru umwemwu .
Baibol na da ta : “ Ọrovwohwo na , Ọghẹnẹ rẹ esẹ rayen , de ji ikọm ejojo bru ayen , fikiridie ọ re ehrọre rẹ ihwo rọye kugbe asan rọ dia . ”
( 2 Ikun 36 : 15 ) O ji fo nẹ avwanre gbe arodọvwẹ kẹ ihwo ri ru umwemwu , kidie ayen se kurhẹriẹ rhe dia igbeyan rẹ Ọghẹnẹ .
Jihova guọnọre nẹ ohwo vuọvo ghwọrọ - ọ .
( 2 Pita 3 : 9 ) Ọtiọyena , e gbe jẹ avwanre ghwoghwo ovuẹ rẹ orhọn - esio rọyen , tavwen ẹdẹ rẹ ghwọrọ na ki te .
7 , 8 .
Die yen nẹrhẹ orua ọvo vwo imuẹro nẹ Jihova gbe arodọvwẹ kẹ ayen ?
Nonẹna , buebun rẹ idibo rẹ Jihova rhiẹromrẹ arodọvwẹ rọyen .
Roro kpahen obo re phia kẹ orua rẹ eghene ọvo rọhẹ ẹgbukpe 12 , rẹ avwanre che se Milan .
Ọ phiare vwẹ ọke rẹ ihwo rẹ ephẹrẹ ivẹ vwo hwe omoma rayen vwẹ ikpe re kpahen 1990 .
Te Milan , te oniọvo rọyen ọshare , ọsẹ vẹ oni rọyen kugbe iniọvo efa , da ro imoto nẹ Bosnia kpo Serbia .
Ayen kpo ọghwẹkoko rode ọvo rẹ ọsẹ vẹ oni rọyen de che bromaphiyame .
Ayen vwo te ughere rẹ orere na , isodje rehẹ etiyin da vuẹ orua rẹ Milan nẹ ayen wontọ fikirẹ ephẹrẹ rayen . Ẹkẹvuọvo , e de siobọnu iniọvo ichekọ .
Ayen vwọ dia etiyin ẹdẹ ivẹ nu , isodje ọvo da vwẹ ifonu se onini rayen , ọ da nọ obo re che ru ayen .
Kidie nẹ isodje na mudia obarọ rayen , ayen da nabọ nyo orhiẹn rẹ onini na bruru , rọ vwọ ta : “ Sa ayen hwe ! ”
Isodje na je vwọ ta ota , ihwo ivẹ da yanrhe , ayen da bẹbẹ vuẹ orua rẹ Milan nẹ ayen Iseri rẹ Jihova .
Ayen da je tanẹ iniọvo efa rehẹ imoto na yen vuẹ ayen kpahen ofovwin na .
Iniọvo ivẹ na da vuẹ Milan vẹ oniọvo rọyen nẹ ayen ra ro imoto rayen , rere e mu ayen wanvrẹ kpo orere ochekọ na , kidie isodje na hiẹ ẹbe rẹ imitete - e .
Iniọvo na da vuẹ ọsẹ vẹ oni rẹ Milan nẹ ayen wan ọkọkọ rẹ igbẹhẹ na rhe vwa ayen vwẹ ẹbẹre ochekọ .
Milan rha riẹn sẹ ọ viẹ yẹrẹ ọ hwẹ - ẹ .
Ọsẹ vẹ oni rẹ Milan da nọ : “ Wo rorori nẹ ayen che ghwe siobọnu avwanre yanran ọtiọyen ? ”
Ẹkẹvuọvo , ayen vwọ yanran na , kọ ghwa họhọ nẹ isodje na di nẹ ayen , jẹ ayen mrẹ emu vuọvo - o .
Orua na eje da rhoma mrẹ ohwohwo vwẹ ẹbẹre ochekọ .
Ayen de kpo ọghwẹkoko na , vẹ imuẹro nẹ Jihova kpahenphiyọ ẹrhovwo rayen .
Baibol na djunute ọke sansan rẹ Jihova vwọ fọ kẹ idibo rọyen nẹ ayen rioja .
( Iruo 7 : 58 - 60 ) Milan da ta , “ kọ ghwa họhọ nẹ emekashe rẹ Jihova rhuẹro rẹ isodje na , Jihova de sivwin avwanre . ” ​ — Une 97 : 10 .
Die yen Jesu ruru ọke rẹ otu buebun vwo nene ?
( Ni uhoho rẹsosuọ na . )
E se yono emuọvo mie Jesu .
O gbe arodọvwẹ kẹ otu buebun rọ mrẹre , “ fikiridie ayen da hra ke ro ẹnwan kerẹ igegede ri vwo osu - un . ”
Kẹ die yen o ruru ?
“ O de yono ayen emu buebu . ” ( Mat . 9 : 36 ; se Mak 6 : 34 . )
Uruemu rọyen fẹnẹ ọ rẹ ihwo rẹ farisi ri chukoku ihwo na .
( Mat . 12 : 9 - 14 ; 23 : 4 ; Jọn 7 : 49 ) Wọ guọnọ vwẹrokere Jesu vwo yono ihwo Ota rẹ Ọghẹnẹ ?
10 , 11 .
Kẹdia kẹdia yen o vwo fo nẹ e gbe arodọvwẹ kẹ ihwo ?
Dje kpahọn .
Ọ dia ọnana ko mudiaphiyọ nẹ e che gbe arodọvwẹ kẹ ihwo vwẹ kẹdia kẹdia - a .
Vwẹ udje sansan ra vwọphia vwẹ obenu , Jihova vwẹ arodọvwẹ vwo ruiruo vwẹ idjerhe ro fori .
Ẹkẹvuọvo , Ovie Sọl chọ urhi rẹ Jihova ọke rọ vwọ sẹro rẹ arhọ rẹ ọvweghrẹn rẹ Ọghẹnẹ re se Agag , kugbe ichuru rọyen re pha tubie tubie .
Ukuotọ rọyen , Jihova da sen Sọl vẹ usuon rọyen . ( 1 Sam .
15 : 3 , 9 , 15 ) Jihova , ọyen oguẹdjọ ro brorhiẹn abavo .
Ọ fuẹrẹn ubiudu na , ọ je riẹn ohwo ro fori nẹ o gbe arodọvwẹ kẹ .
( Uvwe . 2 : 17 ; Izi .
5 : 11 ) Ọke cha rọ cha vwọ ghwọrọ ihwo re rhọnvwe nene iji rọye - en . ( 2 Tẹsa .
1 : 6 - 10 ) Ọ dia ọke yena yen o che vwo gbe arodọvwẹ kẹ irumwemwu - u .

Ẹkẹvuọvo , oghwọrọ rayen cha dia odjephia rẹ arodọvwẹ rọyen vwọ kẹ evwata ri che sivwin rhọ .
O phẹnre dẹn nẹ avwanre vwo ẹgba re che vwo brorhiẹn rẹ ohwo rọ cha ghwọrọ , vẹ ọ ro che sivwin rhọ - ọ .
Ọtiọyena , ko fori nẹ avwanre davwẹngba mamọ asaọkiephana , a sa vwọ vwẹ ukẹcha kẹ ayen .
Mavọ yen e se vwo gbe arodọvwẹ kẹ ihwo efa ?
Jẹ a ta ota kpahen idjerhe evo .
Mavọ yen wo se vwo nene ihwo efa yerin vwọrẹ arodọvwẹ ?
Chọn ihwo uko ọkieje .
Jihova guọnọre nẹ Inenikristi gbe arodọvwẹ kẹ ohwohwo , kugbe irivẹ rayen .
( Jọn 13 : 34 , 35 ; 1 Pita 3 : 8 ) Arodọvwẹ ji churobọ si , “ re vwo nene ihwo efa rioja . ”
Ohwo ro vwo uruemu rẹ arodọvwẹ cha jowọ rọ vwọ vwẹ ukẹcha kẹ ihwo re rioja .
Guọnọ uphẹn wo se vwo ru ọtiọyen !
Kerẹ udje , wọ sa yan uwevwin kẹ ohwo rọ guọnọ ukẹcha ? ​ — Mat .
7 : 12 .
Gbe arodọvwẹ kẹ ihwo , rere wọ vwẹ ukẹcha kẹ ayen ( Ni ẹkorota 12 )
Uruemu vọ yen ihwo rẹ Ọghẹnẹ djephia , ọke rẹ oghwọrọ de te ihwo oma ?
Vwẹ ukẹcha kẹ ihwo rẹ emu phia kẹ .
Fikirẹ arodọvwẹ , ihwo buebun ke vwomakpahotọ vwọ vwẹ ukẹcha kẹ ihwo re rioja rẹ oghwọrọ rẹ kpregede .
A riẹn ihwo rẹ Jihova phiyọ ihwo ri vwo uruemu tiọyen .
( 1 Pita 2 : 17 ) Oghwe ro kuru vẹ otọ ro shuru vwẹ ukpe rẹ 2011 guọghọ asan rẹ oniọvo aye ọvo dia vwẹ Japan .
Oniọvo na da tanẹ “ oma vwerhen rọ mamọ ” rọ vwọ mrẹ ihwo buebun ri nẹ Japan vẹ ẹkuotọ efa rhe , rhe chọn ayen uko vwọ rhuẹrẹ iwevwin rayen .
O de si : “ Ọnana nẹrhẹ ovwẹ mrẹvughe nẹ Jihova vwo ọdavwẹ rẹ avwanre .
Iniọvo na ji vwo ọdavwẹ rẹ ohwohwo .
Buebun rẹ iniọvo rẹ avwanre rehẹ akpọeje , je nẹrhovwo kẹ avwanre . ”
Mavọ yen wọ sa vwọ vwẹ ukẹcha kẹ ihwo re kpakore , vẹ e re muọga ?
Vwẹ ukẹcha kẹ ihwo re muọga , vẹ e re kpakore .
Avwanre da mrẹ ihwo re rioja rẹ ọga vẹ ọghwo , aro rayen kọ dọn avwanre .
Kidie nẹ avwanre rhẹro rẹ ọke rẹ ọga vẹ ọghwo che vwo no , kẹ avwanre nẹrhovwo nẹ Uvie rẹ Ọghẹnẹ rhe .
Jẹ enẹna , avwanre cha davwẹngba rere a sa vwẹ ukẹcha kẹ ihwo re muọga vẹ e re kpakore .
Roro kpahen oborẹ osiọbe ọvo si kpahen oni rọyen rọ kpakore , rọ họvwan ọga re se Alzheimer .
Ẹdẹ ọvo , ọga na da nẹrhẹ o gbe iwun rọyen .
Ọke rọ vwọ fọnrhọ iwun na , e de hworo ẹchẹ .
O vwo rhie ẹchẹ , ọ da mrẹ iniọvo eya ivẹ ri bro cha kọke kọke jovwo .
Iniọvo na da nọ sẹ o vwo oborẹ ayen se ru vwọ chọn uko .
Aye na da kpahen nẹ , “ e , ẹkẹvuọvo oma vo vwẹ . ”

Iniọvo na da vwẹ ukẹcha kẹ vwọ fọnrhọ iwun na .
Ayen de ji gbe iti kẹ , ji nene gbikun .
Ọnana da nẹrhẹ oma vwerhen ọmọ rọyen ọmọshare , o de si , “ Me kpare obọ kẹ Iseri rẹ Jihova , kidie ayen ruẹ nene oborẹ ayen yono . ”
Arodọvwẹ se mu we vwọ davwẹngba wẹn eje vwọ vwẹ ukẹcha kẹ ihwo re kpakore , vẹ e re muọga ? ​ — Fil .
2 : 3 , 4 .
Ukẹcha vọ yen aghwoghwo avwanre vwọ kẹ ihwo ?
Chọn ihwo uko vwọ riẹn Jihova .
Avwanre guọnọ vwẹ ukẹcha kẹ ihwo rẹ ofu dje , rere ayen vwọ riẹn Jihova .
Idjerhe ro me yovwin ra sa vwọ chọn ayen uko , ọyen re vwo yono ayen kpahen Ọghẹnẹ kugbe oborẹ Uvie rọyen che ru kẹ ihworakpọ .
Vwọba , a je sa chọn ayen uko vwọ mrẹ obo ro yovwin te re vwo nene iji rẹ Ọghẹnẹ .
( Aiz . 48 : 17 , 18 ) Wo se ru bunphiyọ vwẹ iruo rẹ aghwoghwo na , rọ dia iruo ro brọghọ phiyọ Jihova oma , rọ je chọn avwanre uko vwo dje arodọvwẹ kẹ ihwo ? ​ — 1 Tim .
2 : 3 , 4 .
Erere vọ yen ohwo ro gbe arodọvwẹ sa mrẹ ?
Idọktọ ri yono kpahen afọnrhe , tare nẹ arodọvwẹ re dje kẹ ihwo efa se djobọte omakpokpọ rẹ ohwo , ji toroba uvi rẹ oyerinkugbe .
Ukẹcha ra vwọ kẹ ihwo re rioja , sa nẹrhẹ e vwo uvi rẹ omavwerhovwẹn , ọ je sa nẹrhẹ e vwo igbeyan , iphiẹrophiyọ , kugbe iroro abavo .
Erere herọ siẹrẹ de gbe arodọvwẹ kẹ ihwo .
( Ẹfe . 4 : 31 , 32 ) Inenikristi ri chọn ihwo uko , che vwo omamọ rẹ ẹwẹn obrorhiẹn , kidie ayen riẹnre nẹ ayen ruẹ oborẹ Jihova guọnọre .
Imuẹro tiọyena cha nẹrhẹ a diẹ omamọ ọmiọvwọn , uvi rẹ ọshare yẹrẹ aye , kugbe omamọ rẹ ugbeyan .
Vwọba , ihwo ri gbe arodọvwẹ kẹ irivẹ rayen , cha fobọ mrẹ ukecha ọke rẹ ayen de vwo ebẹnbẹn . ​ — Se Matiu 5 : 7 ; Luk 6 : 38 .
Diesorọ o vwo fo nẹ e gbe arodọvwẹ kẹ ihwo ?
Wo gbe arodọvwẹ kẹ ihwo fikirẹ urhurusivwe rẹ erere ro che te we obọ - ọ .
Ukperẹ ọtiọyen , jẹ ọdavwẹ wẹn dia ọ rẹ wọ vwọ vwẹrokere Jihova , rọ dia Ọghẹnẹ rẹ ẹguọnọ kugbe esiri rẹ arodọvwẹ .
( Isẹ 14 : 31 ) O djudje arodọvwẹ kẹ avwanre gbagba .
Ọtiọyena , e gbe jẹ a davwẹngba avwanre eje vwọ vwẹrokere Jihova . E de ru ọtiọyen , ke che sikẹrẹ iniọvo avwanre , ji nene ihwo efa yerin vwẹ idjerhe abavo . ​ — Gal .
6 : 10 ; 1 Jọn 4 : 16 .
IKUEGBE RẸ AKPEYEREN
David Sinclair yen gbikun na
VWẸ ikpe re kpahen 1930 , ọsẹ vẹ oni mẹ ( James kugbe Jessie Sinclair ) , da kua nẹ Scotland kpo orere rẹ Bronx vwẹ New York City .
Ọvo usun rẹ ihwo rẹ ayen ke vughe vwẹ orere na yen Willie Sneddon rọ je kua nẹ Scotland rhe .
Ayen ta ota fiẹ erua rayen vwẹ ẹdẹ rẹsosuọ rẹ ayen vwọ mrẹ ohwohwo .
Ọnana phiare vwẹ ikpe evo tavwen e ki vwiẹ vwẹ .
Vwevunrẹ ikuegbe na , oni mẹ da vuẹ Willie nẹ ọmọke krẹn tavwen e ki phi Ofovwin Akpọeje I , ọsẹ rọyen vẹ oniọvo rọyen ọkpako divwin ghwu ọke rẹ okọ rayen vwọ djẹ ro ibọmbu re phi phiyọ urhie re se North Sea .
Willie rọ dia Oseri rẹ Jihova da kpahen , “ Ọsẹ wẹn hẹ evunrẹ hẹl ! ”
Ẹkpahọnphiyọ rọyen na gbe oni mẹ unu , kidie o ji nyo ota tiọyen dẹvo - o .
Willie vẹ Liz Sneddon
Ophu de mu oni mẹ mamọ , kidie ọ riẹnre nẹ ọsẹ rọyen dia orharhe ohwo - o .
Willie da rhoma ta , “ Ke me da rha vuẹ wẹ nẹ Jesu ji kpo hẹl vwo , o che muwẹro ? ”
Oni mẹ da karophiyọ ẹrhovwo re yoniro vwẹ ishọshi . E djunute vwevunrẹ ẹrhovwo na nẹ Jesu kpo hẹl , a da kparọ vrẹn vwẹ ẹdẹ rerha .
Oni mẹ ko roro , ‘ hẹl da ghene dia erhanre re che vwo gboja kẹ irumwemwu , die nẹrhẹ Jesu kpo oboyin ? ’
Ọnana yen rhanriẹn urhurusivwe rẹ oni mẹ kpahen Baibol na .
Kọ ghwa ton uyono ẹra phiyọ vwẹ Ukoko rẹ Bronx , o de bromaphiyame vwẹ ukpe rẹ 1940 .
Mẹ vẹ ọsẹ vẹ oni mẹ
Ọke yena , a ghwa vwẹ uchebro kẹ esẹ vẹ ini nẹ ayen vwẹ Baibol vwo yono emọ raye - en .
Ọke ri mi vwo yono oyan , ọsẹ mẹ yen vwẹrote vwe kọke kọke rẹ oni mẹ de kpo uyono , yẹrẹ o de kpo aghwoghwo vwẹ oba rẹ udughwrẹn .
Ikpe evo vwọ wan nu , ki mi nene oni mẹ kpo uyono .
Oni mẹ kpo ada mamọ , o ji vwo ihwo buebun rọ vwẹ Baibol vwo yono .
Ọ tobọ vwo ọke ọvo ro vwo koko ihwo sansan ro yono , re dia kẹrẹ ohwohwo , o mi yono ayen ofuọvo .
Isikuru de ghwe kpo omaerovwon , ki mi nene oni mẹ kpo aghwoghwo .
Ọyena da nẹrhẹ ovwẹ riẹn Baibol na mamọ , mi de ji vwo ihwo mi yono .
A vwọ ta uyota , mẹvwẹ omotete mamọ ọke yena , me ghwa nabọ riẹn ọghanrovwẹ rẹ uyota na - a .
Mi niro sakamu .
Ẹkẹvuọvo , mi vwo te ẹgbukpe 12 , me da rhe dia oghwoghwota , ki mi kpo ada kọke kọke .
Mi rhi vwo te ẹgbukpe 16 , me da vwomakpahotọ kẹ Jihova , ji bromaphiyame vwẹ ọghwẹkoko re ruru vwẹ orere rẹ Toronto vwẹ ẹkuotọ rẹ Canada vwẹ July 24 , 1954 .
Iniọvo evo vwẹ ukoko avwanre , ga vwẹ Bẹtẹl , efa je herọ re je ga vwẹ oboyin dẹvure .
Ayen omamọ rẹ udje kẹ vwẹ .
Ona rẹ ayen vwọ ta ota , je nabọ fan Baibol na , kẹ vwẹ omavwerhovwẹn .
Dede nẹ iyono rẹ isikuru mẹ jiri isikuru rode kẹ vwẹ , mi vwo ẹwẹn re me vwọ ga vwẹ Bẹtẹl .
Ọtiọyena , mi de ghwobọphiyọ ifọmu rẹ Bẹtẹl vwẹ ọghwẹkoko rẹ avwanre rare vwẹ orere rẹ Toronto .
Me da rhoma ghwobọphiyọ ifọmu ọfa vwẹ ọghwẹkoko re ruru vwẹ ukpe rẹ 1955 , vwẹ Yankee Stadium , rohẹ New York City .
O kriri - i , vwẹ September 19 , 1955 , me vwọ hẹ ẹgbukpe 17 , e de durhie uvwe kpo Bẹtẹl rọhẹ Brooklyn .
Me vwọ dia oboyin ẹdẹ ivẹ nu , a da tanẹ me ra wian vwẹ asan re de ruẹ ẹbe vwẹ ukeri 117 vwẹ Urhuvwu rẹ Adams .
Avwanre vwẹ imashini vwo koko ekrun rẹ ẹbe sansan ri vwo aruẹbe 32 , tavwen a ke vwẹ imashini ọfa vwo ko ayen .
Me vwọ ton ẹga rẹ Bẹtẹl phiyọ vwẹ Brooklyn , ọke me vwọ hẹ ẹgbukpe 17
Me wọ wian vwẹ etiyin te omarẹ emeranvwe ọvo nu , e de mu vwe kpo Akon Iruo rẹ Imagazini , kidie me riẹn obo ra taipi .
Ọke yena , iniọvo eya vẹ eshare yen taipi adrẹsi rẹ ihwo ri durhie phiyọ Uwevwin Orhẹrẹ vẹ Awake !
phiyọ ọsete ra vwọ teyen ayen phiyọ ẹnvẹlopu .
Emeranvwe evo vwọ wan nu , a da rhoma mu vwe kpo Akon Iruo rọ Vwẹrote Ẹbe re Muẹ Vwo Rhe Iniọvo Na .
Oniọvo Klaus Jensen rọ dia oniruo rẹ akon iruo yena , da nọ vwẹ sẹ mi se nene oniọvo ọvo rọ djẹ imotọ rode wian kugbe .
Oniọvo na vwẹ imoto na vwo muẹ ikatọni rẹ ẹbe na kpo unuerhuru ra da ghare ayen ẹkuẹko vwo rhe iniọvo avwanre rehẹ akpọeje .
Vwọba , e ji che mu esiso rẹ imagazini buebun vwo rhe ikoko na eje rehẹ United States womarẹ post ọfisi .
Oniọvo Jensen tare nẹ owian ọgangan na cha nẹrhẹ oma mẹ yovwin .
Kidie me hanvwere mamọ ọke yena , ọnyẹ mẹ ghwa omarẹ panweti 125 .
Vwọrẹ uyota , oyan na ghene nẹrhẹ oma mẹ yovwin .
Oniọvo Jensen ghene riẹn obo ri fo vwe !
Kidie nẹ Akon Iruo rẹ Imagazini na ji muẹ imagazini vwo rhe ikoko na , ọ da nẹrhẹ ovwẹ riẹn uche ephẹrẹ rẹ oghọn ukoko rọhẹ Brooklyn na teyen imagazini vwo rhe , vwẹ akpọneje .
Buebun rẹ ephẹrẹ na , mi ji nyo ihwo ri jẹ ayen dẹvo - o , jẹ oma vwerhen ovwẹ re me vwọ riẹn nẹ a hwarhiẹ imagazini uriorin buebun vwo rhe iniọvo rehẹ ugbo oshesheri .
Ẹkẹvuọvo , me riẹnre nẹ ẹdẹ ọvo che te , ke che ji vwe kpo buebun rẹ asan tiọyena - a .
Mẹ vẹ Oniọvo Robert Wallen , Charles Molohan , kugbe Don Adams
Vwẹ ukpe rẹ 1961 , e de mu vwe kpo Ọfisi ra da Vwẹrote Igho ; Oniọvo Grant Suiter yen oniruo rẹ ọfisi na .
Me vwọ wian omarẹ ikpe evo vwẹ etiyin nu , e de mu vwe kpo ọfisi rẹ Oniọvo Nathan Knorr , rọ vwẹrote iruo rẹ akpọeje rẹ ukoko na vwẹ ọke yena .
Ọ da vuẹ vwẹ nẹ oniọvo ọvo rọ vẹ ọyen gba wian , che kpo Isikuru rẹ Ekpako vẹ Idibo Owian ra vwẹ emeranvwe ọvo vwo ruẹ ; oniọvo na de nẹ isikuru na rhe , ke che muo kpo Akon Iruo Rọvwẹrote Iruo rẹ Ẹga na .
Ọ tare nẹ me reyọ ẹdia rọyen , rere mẹ vẹ Oniọvo Don Adams wian kugbe .
O gbe vwe unu dẹn , kidie Oniọvo Don yen me vwẹ ifọmu rẹ Bẹtẹl mẹ kẹ vwẹ ọghwẹkoko re ruro vwẹ ukpe rẹ 1955 .
Oniọvo Robert Wallen vẹ Charles Molohan je wian vwẹ ọfisi na .
Avwanre ihwo ẹne ghwọrọ ikpe re vrẹ 50 vwọ wian kugbe .
Oma vwerhen ovwẹ nẹ mẹ vẹ iniọvo tiọyen ri fuevun wianre ! ​ — Une 133 : 1 .
Mi vwo tu kpo Venezuela , vwẹ 1970
Vwẹ ukpe rẹ 1970 , a da vwẹ ovwẹ mu kerẹ oniọvo re jẹ kpo eghọn ukoko .
Ke me kọn brẹ iniọvo re ga vwẹ eghọn ukoko sansan , kugbe imishọnare , rere me sa bọn ayen gan , phiuduphiyọ ayen awọ , je fuẹrẹn ekpu rẹ igho rẹ eghọn ukoko na vẹ ẹbe efa .
Iruo na kẹ vwẹ omavwerhovwẹn dẹn , kidie ọ nẹrhẹ ovwẹ sa riẹn evo usun rẹ iniọvo ri kpo Isikuru rẹ Gilead ọke ra ghwa vwọ tuọnphiyọ ; iniọvo nana ji fuevun ga vwẹ asan re ji ayen ra !
Oma vwerhen ovwẹ nẹ mi se kpo ẹkuotọ 90 fikirẹ ẹyan - obaro rẹ iruo aghwoghwo na .
Oma vwerhen ovwẹ nẹ me sa kọn bru iniọvo ra , vwẹ ẹkuotọ re vrẹ 90 !
A ghare iniọvo na eje re ga vwẹ oghọn ukoko rẹ Brooklyn phiyọ ikoko sansan vwẹ New York City .
Ukoko rọhẹ Bronx yen me ra .
Ighwoghwota rehẹ ukoko rẹsosuọ rọhẹ ekogho yena rhi vwo bun mamọ re , ayen de vwiẹ ukoko ọfa .
E de se ọrẹsosuọ na Ukoko rẹ Upper Bronx ; ọyena yen me ra .
Vwẹ uvwre rẹ ikpe re kpahen 1960 , orua rẹ ihwo rẹ Latvia ọvo re mrẹ uyota na vughe ọke rẹ ayen vwọ hẹ obohwẹre rẹ ọnre rẹ orere rẹ Bronx , da kua rhe ubrotọ rẹ ukoko avwanre .
Livija rọ dia ọmọtẹ ọkpako rẹ orua na ghwe vwo wontọ nẹ isikuru nu , ọ da rhe dia ọkobaro ọkieje .
Emeranvwe evo vwọ wan nu , Livija da kua kpo ubrotọ rẹ Massachusett ra ga vwẹ asan ra da ma guọnọ ukẹcha .
Kẹ avwanre siẹ ẹbe vwo rhe ohwohwo kọke kọke ; me da vuẹ kpahen ukoko rẹ avwanre , ọ me rha vuẹ vwẹ kpahen erhuvwu rọ mrẹ vwẹ aghwoghwo rọyen vwẹ ubrotọ rẹ Boston .
Mẹ vẹ aye mẹ Livija
Ikpe evo vwọ wan nu , a da vwẹ Livija vwo mu ọkobaro oghẹresan .
Kidie nẹ ọ guọnọ ru bunphiyọ vwẹ ẹga rẹ Jihova , ọ da ghwobọphiyọ ifọmu rẹ Bẹtẹl ; e de durhie kpo oboyin vwẹ ukpe rẹ 1971 .
Ọnana ke ghwa uphẹn ro nẹ obọ rẹ Jihova rhe !
Avwanre da rọvwọn vwẹ October 27 , 1973 . Ọ kẹ avwanre omavwerhovwẹn rẹ Oniọvo Knorr vwọ ta ota rẹ orọnvwe avwanre .
Isẹ 18 : 22 da ta : “ Ohwo rọ mrẹ aye reyọ mrẹ omamọ rẹ emu , ọ je mrẹ aroesiri nẹ obọ rẹ Ọrovwohwo rhe . ”
Ọ vrẹ ẹgbukpe 40 re , rẹ avwanre vwọ ga vwẹ Bẹtẹl .
Enẹna avwanre vwẹ ukẹcha kẹ ukoko ọfa rọhẹ ubrotọ rẹ Bronx .
Ghini uphẹn rode , mẹ vẹ Oniọvo Knorr vwọ ga kugbe .
O muomaphiyọ iruo rẹ ukoko na mamọ , o ji vwo ọdavwaro kpahen owian rẹ iniọvo na eje re ga kerẹ imishọnare vwẹ akpọ na .
Buebun rayen yen Iseri rẹ Jihova ri tu ga vwẹ ẹkuotọ re ji ayen ra na .
Ọ da vwẹ mamọ rẹ Oniọvo Knorr vwọ rioja rẹ ọga rẹ ikansa , vwẹ ukpe rẹ 1976 .
Ọke ọvo vwo te , o rhe se vrẹn nẹ ehwa - a . Ọ da vuẹ vwẹ nẹ mi se ẹkpo evo kẹ ọyen vwẹ ọbe ọvo ra guọnọ teyan phia .
Ọ da je tanẹ mi se Frederick Franz rhe , rere ọ je kerhọ rẹ oborẹ mi che se na .
Ukuko na , me da rhe riẹn nẹ Oniọvo Knorr vwo ẹkuruemu ro vwo se ẹbe tiọyena kẹ Oniọvo Franz rọ nabọ mrorẹ te - e .
Mẹ vẹ oniọvo Daniel Sydlik vẹ aye rọyen Marina , kọn bru iniọvo ra vwẹ oghọn ukoko vwẹ ukpe rẹ 1977
Oniọvo Knorr ghwuru vwẹ ukpe rẹ 1977 , ẹkẹvuọvo iniọvo na ghwe vwere uvweri rọyen krekri - i , kidie ayen riẹnre nẹ ọ fuevun te oba . ( Ẹvwọ .
2 : 10 ) O vwo ghwu nu , Oniọvo Franz da reyọ ẹdia rọyen .
Ọke yena je me ga kerẹ osiọbe vwọ kẹ Milton Henschel , ro ji nene Oniọvo Knorr ga vwẹ ikpe buebun .
Oniọvo Henschel da vuẹ vwẹ nẹ owian rọ ma ghanre kparobọ ri mi chẹ ru asaọkiephana , ọyen me vwọ vwẹ ukẹcha kẹ Oniọvo Franz vwẹ kidjerhe kidjerhe rọ da guọnọ ukẹcha mẹ .
Kọke kọke kọyen mi vwo se ẹbe kẹ , tavwen a ke teyen ayen phia .
Ọniọvo Franz karophiyọ emu mamọ , ọ nabọ karophiyọ kota kota ri mi se kẹ .
Ọma vwerhen ovwẹ mamọ nẹ me sa vwẹ ukẹcha kẹ te ẹdẹ ro vwo ghwu vwẹ December 1992 !
124 Columbia Heights , asan me da wian vwẹ ikpe buebun
Ẹgbukpe 61 re me ghwọrọ vwọ ga vwẹ Bẹtẹl na , ghwa họhọ odẹ ro kpori na .
Ọsẹ vẹ oni mẹ ga Jihova te ẹdẹ ughwu rayen ; me rhẹro rẹ ọke rẹ avwanre cha vwọ rhoma mrẹ ohwohwo vwẹ akpọ kpokpọ na .
( Jọn 5 : 28 , 29 ) O vwo emu vuọvo vwẹ akpọ rẹ Eshu nana re se vwo dje uphẹn ro te vwe obọ - ọ , rẹ me vẹ iniọvo ri fuevun vwọ wian kugbe vwọ vwẹ ukẹcha kẹ iniọvo avwanre rehẹ akpọeje .
Mẹvwẹ vẹ aye mẹ Livija da fuẹrẹn oborẹ avwanre ru te vwẹ iruo rẹ ẹga rẹ ọkieje na , kẹ avwanre sa tanẹ , “ aghọghọ rẹ Ọrovwohwo ọye hẹ ogangan rẹ [ avwanre ] . ” ​ — Neh .
8 : 10 .
Kohwo kohwo ghanre vwẹ ẹga rẹ Jihova ; iruo rẹ Uvie na je yan obaro kọke kọke .
Oma vwerhen ovwẹ nẹ mẹ vẹ iniọvo buebun ri fuevun , gare vwẹ ikpe nana eje .
Buebun rẹ iniọvo ra jẹreyọ re mẹ vẹ ayen gba wian kugbe ọke yena , rha hẹ otọrakpọ na - a .
Jẹ , oma vwerhen ovwẹ nẹ me vẹ iniọvo tiọyen sa wian kugbe vwẹ ẹga rẹ Jihova .
“ Gan oma wo yivwaro wo ruo , Wọ djẹ oshọ - ọ , wo je emu guegue uwe - e ; kidie Ọrovwohwo . . . vẹ owẹ herọ . ” ​ — 1 IKUN 28 : 20 .
UNE : 60 , 29
Mavọ yen emọ kugbe esẹ vẹ ini rayen se vwo dje uduefiogbere phia ?
Oka rẹ uduefiogbere vọ yen a guọnọ mie iniọvo eya re kpakore ?
Mavọ yen iniọvo eshare re bromaphiyame re , se vwo dje uduefiogbere phia ?
1 , 2 . ( a ) Iruo ọghanghanre vọ yen a vwọ kẹ Solomọn ?
( b ) Oshọ vọ yen mu Devid kpahen Solomọn ?
JIHOVA kẹ Solomọn iruo rọ vwọ vwẹrote ebanbọn rẹ uwevwin rẹ ẹga rọhẹ Jerusalẹm .
Ọnana yen iruo rẹ ebanbọn rọ ma ghanre kparobọ .
Uwevwin na cha “ dia uwevwi yoyovwi gangan , ọ rẹ usi vẹ urinrin vwẹ otọ na ejobi . ”
Ma rho , ọ cha dia “ uwevwi rẹ Ọrovwohwo Ọghẹnẹ . ” ​ — 1 Ikun 22 : 1 , 5 , 9 - 11 .
Ovie Devid vwo imuẹro nẹ Ọghẹnẹ cha vwẹ ukẹcha kẹ Solomọn , dede nẹ “ ọmọtete o ruẹ ọ riẹn emuọvo - o . ”
O se ghini fiudugberi bọn uwevwin rẹ ẹga na ?
Gbanẹ ẹdia rẹ eghene rọ hepha na , kugbe jẹ ona rẹ ebanbọn evwo cha dia egbabọse kẹ ?
Tavwen Solomọn ki se phikparobọ , ko che fiudugberi ruiruo na .
Diesorọ a sa vwọ tanẹ Solomọn yono uduefiogbere mie ọsẹ rọyen ?
O muẹro nẹ Solomọn yono uduefiogbere mie ọsẹ rọyen .
Ọke rẹ Devid vwọ hẹ eghene , o nene eranvwe re djoma re guọnọ muẹ igegede rẹ ọsẹ rọyen họnre .
( 1 Sam . 17 : 34 , 35 ) O ji fiudugberi họnre arhuaran ọvo rọ dia ọgba ofovwin .
Womarẹ ukẹcha rẹ Jihova kugbe ubioragha ọvo , o de hwe Golayat . ​ — 1 Sam .
17 : 45 , 49 , 50 .
Diesorọ Solomọn vwọ guọnọ uduefiogbere ?
Kọyensorọ Devid se vwo bru Solomọn uche nẹ o fiudugbere bọn uwevwin rẹ ẹga na !
( Se 1 Ikun Rivie 28 : 20 . )
Solomọn rhe fiudugberi - i , oshọ che jẹ o se ruiruo na kakaka - a . Ọyena bra vrẹ o de ruiruo na te ubro .
Diesorọ avwanre vwọ guọnọ uduefiogbere ?
Kerẹ Solomọn , avwanre guọnọ ukẹcha rẹ Jihova rere e se vwo fiudugberi ruiruo rọ vwọ kẹ avwanre .
Asaọkiephana , a cha fuẹrẹn udje rẹ ihwo evo ri dje uduefiogbere phia ọke awanre .
E ji che roro kpahen obo ra sa vwọ vwẹrokere ayen vwo fiudugberi ruiruo ra vwọ kẹ avwanre .
Die yen vwerhen owẹ oma kpahen uduefiogbere rẹ Josẹf ?
Roro kpahen uduefiogbere rẹ Josẹf djephia ọke rẹ aye rẹ Potifa vwọ guọnọ riẹriẹ vwo gbe ọfanrhiẹn .
Ọ riẹnre nẹ oja se norhe siẹrẹ ọ da sen .
Ẹkẹvuọvo , ukperẹ o vwo she ufi rẹ ọfanrhiẹn , o de fiudugberi siọn . ​ — Jẹn .
39 : 10 , 12 .
Djisẹ rẹ uduefiogbere rẹ Rehab djephia .
( Ni uhoho rẹsosuọ na . )
Rehab ji dje uduefiogbere phia .
Eshare rẹ Izrẹl ri rhi bẹbẹ ni otọ na vwo te uwevwin rọyen vwẹ Jẹriko , ọ djẹ ayen fikirẹ oshọ - ọ .
Ẹroẹvwọsuọ ro vwo kpahen Jihova da nẹrhẹ o fiudugberi si eshare na nu , o de ji dje idjerhe kẹ ayen rere ayen se vwo nẹ orere na .
( Jos . 2 : 4 , 5 , 9 , 12 - 16 ) Rehab vwo imuẹro nẹ Jihova yen Ọghẹnẹ rẹ uyota na , o ji vwo imuẹro nẹ o vwo obo rọ wanre - e , ọ cha vwẹ otọ na kẹ ihwo rẹ Izrẹl .
Ọ djoshọ rẹ ihworakpọ - ọ .
Ọ djoshọ rẹ ovie rẹ Jẹriko vẹ isodje rọye - en .
Ukperẹ ọtiọyen , o de ru obo rọ rhe nẹrhẹ ọ vẹ orua rọyen sivwin rhọ . ​ — Jos .
6 : 22 , 23 .
Mavọ yen udje rẹ uduefiogbere rẹ Jesu djobọte iyinkọn na ?
Iyinkọn rẹ Jesu jẹ omamọ rẹ udje rẹ uduefiogbere .
Ayen rhiẹromrẹ uduefiogbere rẹ Jesu .
( Mat . 8 : 28 - 32 ; Jọn 2 : 13 - 17 ; 18 : 3 - 5 ) Ọyena chọn ayen uko vwo fiudugberi .
Dede nẹ ihwo rẹ Sadiusi vwọso ayen , ayen ji yono ihwo kpahen Jesu ghene . ​ — Iruo 5 : 17 , 18 , 27 - 29 .
Mavọ yen 2 Timoti 1 : 7 vwọ chọn avwanre uko vwọ riẹn ohwo rọ dia esiri rẹ uduefiogbere ?
Josẹf , Rehab , Jesu , kugbe iyinkọn na , choma rẹ ayen vwo ru obo ri yovwirin .
Uduefiogbere rayen na dia fikiridie nẹ ayen vwẹroso omobọ raye - en .
Jihova yen ayen vwẹroso .
Avwanre ji hirharokuẹ ẹdia sansan ra da guọnọ uduefiogbere .
Ofori nẹ a vwẹroso Jihova , ukperẹ a vwọ vwẹroso omobọ avwanre .
( Se 2 Timoti 1 : 7 . )
E jẹ a fuẹrẹn ẹdia ivẹ nana ra da guọnọ uduefiogbere : orua rẹ avwanre kugbe ukoko na .
Diesorọ ighene re dia Inenikristi vwọ guọnọ uduefiogbere ?
Ighene re dia Inenikristi hirharokuẹ ẹdia sansan ra da guọnọ nẹ ayen fiudugberi ga Jihova .
Ayen sa vwẹrokere Solomọn ro fiudugberi jẹ ojẹ rẹ aghwanre , rọ vwọ bọn uwevwin rẹ ẹga na re .
Dede nẹ ofori rẹ ighene vwọ guọnọ odjekẹ vwo mie esẹ vẹ ini rayen , ayen vwo oghwa rẹ ayen vwo brorhiẹn komobọ .
( Isẹ 27 : 11 ) Ọ guọnọ uduefiogbere ayen se vwo bru omamọ orhiẹn kpahen igbeyan , erọnvwọn ra vwọ diotọ , ẹfuọn , kugbe omaebrophiyame .
Kidie orhiẹn - ebro tiọyena vwọso Eshu , rọ dia ohwo rọ vwẹ Ọghẹnẹ vwọ jehwẹ .
11 , 12 . ( a ) Idjerhe vọ yen Mosis vwọ dia omamọ rẹ udje rẹ uduefiogbere ?
( b ) Idjerhe vọ yen ighene sa vwọ vwẹrokere udje rọyen ?
Orhiẹn - ebro ọvo rọ pha ghanghanre rẹ ighene se bru , churobọ si oboratẹnrovi .
Vwẹ ẹkuotọ evo , e jiro kẹ ighene nẹ ayen kpo isikuru ride , ji ruiruo ra da hwa okposa kẹ ayen .
Fikirẹ uweren ọgangan rọhẹ ẹkuotọ efa , ighene buebun ki roro nẹ ofori ayen vwọ wian rere ayen sa chọn orua rayen uko .
Wọ da mrẹ oma wẹn vwẹ ẹdia tiọyen , roro kpahen udje rẹ Mosis .
Mosis rha sa tẹnrovi ẹvwọtua rẹ efe vẹ obo ro se vwo titi , kidie ọmọtẹ rẹ Fero yen vwẹrote ghwanre .
Vwẹro roro ọnyẹ ro hirharoku vwo nẹ obọ rẹ ihwo rẹ orua , iyono , vẹ ibruche rọyen vwẹ Ijipt .
Ẹkẹvuọvo , Mosis fiudugberi jẹ ojẹ rọ vwọ ga Jihova .
Ugege rẹ Mosis vwo chukoku efe rẹ Ijipt , ọ da vwẹroso Jihova . ( Hib .
11 : 24 - 26 ) Fikirẹ ọyena Jihova de bruba kẹ , aphro herọ - ọ , ebruphiyọ efa je hẹrhẹ vwẹ obaro na .
Ọtiọyen Jihova ji che bruba kẹ ighene ri fiudugberi phi ọdavwẹ rẹ Uvie na phiyọ ẹdia ẹsosuọ vwẹ akpeyeren rayen .
Ọ cha chọn ayen uko vwọ vwẹrote ọdavwẹ rẹ orua rayen .
Timoti rọ diarọ vwẹ ẹgbukpe ujorin rẹsosuọ , tẹnrovi ọdavwẹ rẹ Uvie na , wo ji se ru ọtiọyen .
* ​ — Se Filipae 2 : 19 - 22 .
Wọ choma wo vwo fiudugberi vwẹ kẹdia kẹdia rẹ akpeyeren wẹn ?
( Ni ẹkoreta 13 - 17 )
Mavọ yen uduefiogbere vwọ vwẹ ukẹcha kẹ oniọvo aye ọvo , vwo yerin mu obo rọ tẹnrovi ?
Oniọvo aye ọvo vwẹ orere rẹ Alabama vwẹ ẹkuotọ rẹ U.S.A . , guọnọ udufiogbere rọ sa vwọ tẹnrovi ọdavwẹ rẹ Uvie na .
O de si : “ Ọke me vwọ ghwanran cha , oma vo vwẹ mamọ .
Me sa ta ota kẹ ohwo vuọvo vwẹ Ọguan Ruvie , siẹvo kẹ hworo ẹchẹ rẹ ohwo re me je mrẹ dẹvo - o . ”
Womarẹ ukẹcha rẹ ọsẹ vẹ oni rọyen kugbe iniọvo rẹ ukoko na , o de yerin te ẹdia rọ vwọ ga kerẹ ọkobaro ọkieje .
Ọ da ta : “ Akpọ rẹ Eshu titi ẹbe eyono ride , otitivwe , efe , kugbe ekuakua rẹ akpeyeren buebun .
Jẹ ọke buebun na , erọnvwọn yena hwarhiẹ ofudjevwe cha .
Ẹkẹvuọvo , ẹga rẹ Jihova kẹ vwẹ omavwerhovwẹn . ”
Ẹdia vọ yen a da guọnọ nẹ emiọvwọn re dia Inenikristi fiudugberi ?
Emiọvwọn re dia Inenikristi je guọnọ uduefiogbere .
Kerẹ udje , ọga wẹn sa vuẹ wẹ nẹ wọ wian ọke vrẹ vwẹ ẹdẹ wọ rhuẹrẹ kẹ ẹga orua , aghwoghwo , kugbe uyono .
Ọ guọnọ uduefiogbere wọ vwọ sen , je dia omamọ rẹ udje kẹ emọ wẹn .
Ọ je guọnọ uduefiogbere siẹrẹ esẹ vẹ ini evo vwevunrẹ ukoko wẹn da vwẹ uphẹn vwọ kẹ emọ rayen nẹ , i ru erọnvwọn evo ru wọ guọnọre nẹ emọ wẹn ru - u .
Emiọvwọn tiọyena sa nọ wẹ oboresorọ emọ wẹn vwo jẹ erọnvwọn tiọyena eruo .
Wo se fiudugberi , je vwẹ ona vwo dje oboresorọ wo vwo brorhiẹn yena ?
Mavọ yen Une Rẹ Ejiro 37 : 25 vẹ Hibru 13 : 5 sa vwẹ ukẹcha kẹ emiọvwọn ?
Siẹrẹ a da chọn emọ na uko vwo bru ẹkẹn kẹ oma rayen vwẹ ẹga rẹ Jihova , jẹ avwanre dje uduefiogbere phia .
Kerẹ udje , ọ sa dia bẹnbẹn vwọ kẹ esẹ vẹ ini evo rẹ ayen vwo jiri iruo rẹ ọkobaro , re vwo kpo asan ra da ma guọnọ ukẹcha , ẹga rẹ bẹtẹl , yẹrẹ iruo rẹ ebanbọn , vwọ kẹ emọ rayen .
Oshọ se mu ayen nẹ siẹrẹ ayen da ghwo re , a cha mrẹ ohwo rọ cha vwẹrote aye - en .
Ẹkẹvuọvo , esẹ vẹ ini ri vwo aghwanre , che fiudugberi vwo esegbuyota kpahen ive rẹ Jihova .
( Se Une Rẹ Ejiro 37 : 25 ; Hibru 13 : 5 . )
Idjerhe ọfa rẹ esẹ vẹ ini se vwo djephia nẹ ayen fiudugberi je vwẹroso Jihova , ọyen ayen vwọ chọn emọ rayen uko ji vwo ru ọtiọyen . ​ — 1 Sam .
1 : 27 , 28 ; 2 Tim .
3 : 14 , 15 .
Mavọ yen emiọvwọn evo vwọ vwẹ ukẹcha kẹ emọ rayen vwo bru ẹkẹn kẹ oma vwẹ ẹga rẹ Jihova , erere vọ kọyen nu ro rhe ?
Aye gbẹ ọshare ọvo vwẹ United States chọn emọ rayen uko vwo bru ẹkẹn kẹ oma vwẹ ẹga rẹ Jihova .
Ọshare na da ta : “ Tavwen emọ rẹ avwanre ke riẹn obo ra yan je ta ota , avwanre vuẹ ayen aghọghọ rọ herọ siẹrẹ a da dia ọkobaro , ji muomaphiyọ iruo rẹ ẹga na .
Asaọkiephana , ọnana yen oborẹ ayen tẹnrovi .
Ẹkẹn rẹ emọ rẹ avwanre bru kẹ oma rayen vwẹ ẹga rẹ Jihova , chọn ayen uko vwọ sen ọnyẹ rẹ akpọ na , je tẹnrovi Jihova rọ dia ohwo rọ ma ghanre . ”
Oniọvo ọshare ọvo ro vwo emọ ivẹ de si : “ Emiọvwọn buebun ghwọrọ ọke vẹ igho rere emọ rayen vwo ru yovwinphiyọ vwẹ omaẹsasọ , akpọẹriọ , kugbe ẹbe eyono .
Ẹkẹvuọvo , obo ro me yovwin , ọyen ra vwọ ghwọrọ ọke vẹ igho vwọ chọn emọ na uko vwo vwo omamọ rẹ oyerinkugbe vẹ Jihova .
Ẹyan - obaro rẹ emọ rẹ avwanre vwevunrẹ ukoko na , kẹ avwanre omavwerhovwẹn , oma je vwerhen avwanre nẹ avwanre chọn ayen uko . ”
Vwo imuẹro nẹ Ọghẹnẹ che bruba kẹ emiọvwọn re vwẹ ukẹcha kẹ emọ rayen vwo bru ẹkẹn kẹ oma vwẹ ẹga rẹ Jihova .
Djunute ẹdia sansan re de se dje uduefiogbere phia vwẹ ukoko na .
A je guọnọ uduefiogbere vwevunrẹ ukoko na .
Kerẹ udje , ekpako guọnọ uduefiogbere siẹrẹ ayen de guẹdjọ rẹ ohwo ro ru umwemwu yẹrẹ ayen da vwẹ ukẹcha kẹ ohwo rọ guọnọ omaesivwo rẹ okpakpa .
Ekpako evo vwẹ Ota rẹ Ọghẹnẹ vwo yono ihwo rehẹ uwodi .
Kẹ iniọvo eya vwo ?
Uphẹn rẹ ẹga buebun rhiephiyọ kẹ ayen vwevunrẹ ukoko na ; ayen se ruiruo rẹ ọkobaro , kpo asan ra da ma guọnọ ukẹcha , ruiruo rẹ ebanbọn , yẹrẹ kpo Isikuru rẹ Ihwo ri Ghwoghwo Uvie Na .
Evo se tobọ kpo Isikuru rẹ Gilead .
Mavọ yen iniọvo eya re kpakore se vwo dje uduefiogbere phia ?
Iniọvo eya re kpakore jẹ ebruphiyọ vwọ kẹ ukoko na .
Oma rayen vwerhen avwanre .
Buebun rayen rha sa wian te obo ri jovwo vwevunrẹ ukoko na - a , dedena ayen se dje uduefiogbere phia je wian te asan rẹ ẹgba rayen teri .
( Se Taitọs 2 : 3 - 5 . )
Kerẹ udje , oniọvo aye rọ kpakore guọnọ uduefiogbere siẹrẹ a da vuẹ nẹ ọ vwẹ uchebro kẹ eghene ọmọtẹ kpahen osẹnvwe rọyen .
Ọ cha ghwọku ọmọtẹ na fikirẹ oka rẹ iwun ro kuẹphiyọ - ọ , ẹkẹvuọvo , ọ sa chọn uko vwo roro kpahen oborẹ osẹnvwe rọyen se djobọte ihwo efa .
( 1 Tim . 2 : 9 , 10 ) Eta rẹ erorokẹ tiọyena sa ghwa erhuvwu rhe .
( a ) Mavọ yen iniọvo eshare ri bromaphiyame re se vwo fiudugberi ?
( b ) Ukẹcha vọ yen iniọvo eshare sa mrẹ vwo nẹ Filipae 2 : 13 kugbe Aizaya 40 : 29 ?
A je guọnọ nẹ iniọvo eshare ri bromaphiyame re , fiudugberi ruiruo .
Ukoko na eje cha mrẹ erere siẹrẹ ayen de fiudugberi mu eghwa sansan vwevunrẹ ukoko na .
( 1 Tim . 3 : 1 ) Ẹkẹvuọvo , evo se sioma uko .
Ọkiọvo , oniọvo ọshare ro ru umwemwu vwẹ ọke rọ wanre se roro nẹ ọyen fo ohwo rọ ga kerẹ odibo owian yẹrẹ ọkpako - o .
Ọfa se roro nẹ ọyen muwa - an .
Ọ da dianẹ iroro tiọyena ji rhe we , Jihova sa chọn wẹ uko vwo fiudugberi .
( Se Filipae 2 : 13 ; Aizaya 40 : 29 . )
Karophiyọ nẹ Mosis ji ke no nẹ ọyen muwan rẹ iruo ra vwọ kẹ - ẹ .
( Eyan . 3 : 11 ) Dedena , Jihova chọn rọ uko , ọke vwọ yanran , o de fiudugberi ruiruo na .
Oniọvo ọshare ro bromaphiyame re , se vwo oka rẹ uduefiogbere tiọyena siẹrẹ ọ da nẹrhovwo rhe Ọghẹnẹ kọke kọke , ji muomaphiyọ isese rẹ Baibol re kẹdẹ kẹdẹ .
O se roro kokodo kpahen udje rẹ ihwo ri dje uduefiogbere phia .
Ọ je sa vwomakpotọ vuẹ ekpako na nẹ ayen yono , yẹrẹ o se rhiabọreyọ kiruo kiruo ra vwọ kẹ .
Avwanre jiriro kẹ iniọvo eshare ri bromaphiyame re nẹ ayen fiudugberi wian gangan vwevunrẹ ukoko na !
20 , 21 . ( a ) Imuẹro vọ yen Devid vwọ kẹ Solomọn ?
( b ) Imuẹro vọ yen avwanre se vwo ?
Ovie Devid karophiyọ Solomọn nẹ Jihova vẹ ọyen herọ bẹsiẹ rọ vwọ bọn uwevwin rẹ ẹga na re .
( 1 Ikun 28 : 20 ) Kidie nẹ Solomọn karophiyọ oborẹ ọsẹ rọyen vuẹrẹ , ọ rha vwẹ uphẹn kẹ ẹdia rẹ eghene rọ hepha na , kugbe jẹ ona rẹ ebanbọn evwo , nẹ e dia egbabọse kẹ - ẹ .
O fiudugberi ruiruo na , Jihova da vwẹ ukẹcha kẹ vwọ bọn uwevwin rẹ ẹga rode na re vwẹ uvwre rẹ ẹgbukpe ighwrẹn gbẹ ubro .
Kirobo rẹ Jihova vwẹ ukẹcha kẹ Solomọn , ọ je sa chọn avwanre uko vwo fiudugberi ruiruo ra vwọ kẹ avwanre , owenẹ ọ dia evun rẹ orua yẹrẹ vwẹ ukoko na . ( Aiz .
41 : 10 , 13 ) Avwanre de dje uduefiogbere phia vwẹ ẹga rẹ Jihova , o muẹro nẹ o che bruba kẹ avwanre asaọkiephana kugbe ọke rọ cha obaro .
Ọtiọyena , “ gan oma . . . wo ruo . ”
Wọ sa mrẹ owọẹjẹ evo re sa chọn wẹ uko vwọ tẹnrovi ọdavwẹ rẹ Uvie na vwẹ uyovwinrota na “ Use Spiritual Goals to Glorify Your Creator , ” rọhẹ Uwevwin Orhẹrẹ rẹ July 15 , 2004 ( ọ rẹ Oyibo ) .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Eya gbẹ eshare re vwẹ imikpekpa re ghorie , vwo ruẹ aghwoghwo rẹ azagba vwẹ obaro rẹ eki rode rọhẹ orere rẹ San Salvador
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2016 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
“ Odi vwioro , ododo phoriẹ ; ẹkẹvuọvo ota rẹ Ọghẹne rẹ avwanre mudia bẹdẹ . ” ​ — AIZ .
40 : 8 .
UNE : 116 , 115
ephẹrẹ vwo wene ?
usuon vwo wene ?
ihwo vwọ reyọ vwọso efanfan rẹ Baibol na ?
1 , 2 . ( a ) Baibol rha herọ jovwo - o , mavọ yen akpọ na rha dia ?
( b ) Die yen sa nẹrhẹ a mrẹ erere nẹ Ota rẹ Ọghẹnẹ rhe ?
BAIBOL rha herọ jovwo - o , mavọ wo rorori nẹ akpọ na rha dia ?
Wọ rha sa mrẹ omamọ uchebro wo se vwo yeren akpọ - ọ .
Wọ cha sa mrẹ ẹkpahọnphiyọ vwọ kẹ onọ wẹn kpahen Ọghẹnẹ , akpeyeren , yẹrẹ ẹdẹ obaro na - a .
Wọ je cha sa riẹn oborẹ Jihova vẹ ihworakpọ yerin wan ọke awanre - e .
Ọ vwerhoma nẹ ọ dia ẹdia tiọyen yen avwanre hepha - a .
Jihova kẹ avwanre Ota rọyen rọ dia Baibol na .
Ọ je kẹ avwanre imuẹro nẹ ovuẹ rọhẹ evun rọyen cha dia bẹdẹ .
Ọyinkọn Pita vwanriẹn eta rehẹ Aizaya 40 : 8 .
Dede nẹ ọ ghwa dia Baibol na yen owọrota yena rionbọphiyọ - ọ , jẹ o ji shekpahen ovuẹ rọhẹ Baibol na .
( Se 1 Pita 1 : 24 , 25 . )
A sa mrẹ erere nẹ Baibol na rhe , siẹrẹ ọ da hẹro vwẹ ephẹrẹ rẹ avwanre nabọ vwo ẹruọ rọyen .
Ihwo ri vwo ẹguọnọ rẹ Ọta rẹ Ọghẹnẹ , riẹn ọnana .
Dede nẹ owian na vọnre vẹ egbabọse , vwẹ uvwre rẹ ikpe ujorin buebun rhire na , yen a vwọ mrẹ ihwo ri muomaphiyọ efanfan vẹ ẹgharọ rẹ Baibol na .
Ọdavwẹ rayen shephiyọ vẹ ọhọre rẹ Ọghẹnẹ , “ rọ guọnọre nẹ ihwo na ejobi rhọre rere ayen rhi vwo erianriẹn rẹ uyota na . ” ​ — 1 Tim .
2 : 3 , 4 .
Die yen a cha fuẹrẹn vwẹ uyovwinrota nana ?
( Ni uhoho rẹsosuọ na . )
Vwẹ uyono nana , a cha fuẹrẹn udje sansan rẹ oborẹ Ota rẹ Ọghẹnẹ vwọ nabọ mudia gan kokoroko vwẹ ọke rẹ ( 1 ) ephẹrẹ vwo wene , ( 2 ) ewene rọ vwomaphia vwẹ usuon , vwo djobọte ephẹrẹ rẹ ihwo buebun jẹ , kugbe ( 3 ) ihwo vwọ reyọ vwọso efanfan rẹ Baibol na .
Ukẹcha vọ kọyen ọnana sa vwọ kẹ avwanre ?
Ọ cha nẹrhẹ ọdavwaro rẹ avwanre vwo kpahen Ota rẹ Ọghẹnẹ kodophiyọ .
Ọ je cha nerhẹ ẹguọnọ rẹ avwanre ganphiyọ kpahen Ohwo rọ kẹ avwanre Baibol na vwọ kẹ erere avwanre . ​ — Maika 4 : 2 ; Rom 15 : 4 .
( a ) Mavọ yen ephẹrẹ vwo wene nẹ ọke ra ruọke ?
( b ) Die yen djerephia nẹ Ọghẹnẹ nẹ ohwo ruẹ - ẹ , kẹ mavọ yen ọyena djobọte we ?
Nọke ra ruọke yen ephẹrẹ vwo wene .
Oborẹ eta sansan mudiaphiyọ dẹvure , se wene .
Ọkiọvo wọ sa karophiyọ eta evo ri weneri vwẹ ephẹrẹ wẹn .
A je mrẹ ewene tiọyen vwẹ ephẹrẹ rẹ Hibru vẹ Grik re vwo si Baibol na .
Oborẹ ihwo jẹ ayen wan enẹna , fẹnẹ obo ra jẹ ayen ọke awanre .
Ọtiọyena , ihwo ri vwo ẹguọnọ rẹ Ota rẹ Ọghẹnẹ , ọ ra fan kpo ephẹrẹ rẹ ayen se vwo ẹruọ rọyen , yen ayen che se .
Ihwo evo vwo ẹwẹn rẹ ayen vwo yono ephẹrẹ rẹ Hibru vẹ Grik rẹ ọke awanre rere ayen se vwo se Baibol na vwẹ ephẹrẹ re vwo sio ẹsosuọ .
Ẹkẹvuọvo , ọyena che se fierere kẹ aye - en .
* Ọ vwerhoma ra vwọ riẹn nẹ a fan ubro yẹrẹ ọsoso rẹ Baibol na kpo ephẹrẹ re joma te 3,000 re .
O phẹnre dẹn nẹ Jihova guọnọre nẹ ihwo rẹ “ kẹgborho kẹgborho kugbe orua korua kugbe ephẹrẹ kephẹrẹ ” mrẹ erere nẹ Ota rọyen rhe .
( Se Ẹvwọphia 14 : 6 . )
Ọnana nẹrhẹ e vwo ẹwẹn re vwo sikẹrẹ Jihova , rọ dia Ọghẹnẹ rẹ ẹguọnọ , ro ji nẹ ohwo ruẹ - ẹ . ​ — Iruo 10 : 34 .
Diesorọ efanfan rẹ King James na vwo fo obo ra jokaphiyọ ?
Ewene rọ vwomaphia vwẹ ephẹrẹ , ji djobọte efanfan rẹ Baibol na .
Efanfan rẹ Baibol ra nabọ vwo ẹruọ rọyen jovwo , sa rhoma rhe dia bẹnbẹn .
A mrẹ udje rẹ ọnana vwẹ Baibol ra fan kpo Oyibo .
A fan Baibol rẹ King James rẹsosuọ vwẹ ukpe rẹ 1611 .
Ọ da rhe dia ọvo usun rẹ Baibol Oyibo ro me titi ; ọ je nabọ djobọte Oyibo rẹ ihwo jẹ .
* Ẹkẹvuọvo , Baibol rẹ King James na ghwe djunute odẹ rẹ Ọghẹnẹ mamọ - ọ .
E si “ Jihova ” vwẹ asan evo , a da rha vwẹ ibieta ride vwo si “ ỌROVWORI ” phiyọ asan efa vwẹ ẹbẹre ra vwẹ Hibru si vwẹ Baibol na , rẹ odẹ Ọghẹnẹ da vwomaphia vwẹ Baibol rẹsosuọ .
Vwẹ ọ ra teyenphia ukuko na , a je vwẹ ibieta ride vwo si “ ỌROVWORI ” phiyọ asan evo vwẹ ẹbẹre ra vwẹ Grik si vwẹ Baibol na .
Kọyen efanfan rẹ King James na rhọnvwephiyọ asan rẹ odẹ rẹ Ọghẹnẹ da vwomaphia vwẹ ẹbẹre re se Ọphọ Kpokpọ Na .
Diesorọ Baibol rẹ New World Translation na vwọ vwerhen owẹ oma ?
Vwọba , ọke vwọ yanran na , eta buebun rehẹ Baibol rẹ King James na de rhi kpo awanre .
Ọnana je phia kẹ efanfan rẹ Baibol rẹ ephẹrẹ efa .
Kọyensorọ oma vwọ vwerhen avwanre nẹ e siobọnu Baibol rẹ New World Translation of the Holy Scriptures ra vwẹ ephẹrẹ rẹ ọke nana vwo si .
Ubro yẹrẹ ọsoso rẹ Baibol nana herọ vwẹ ephẹrẹ re vrẹ 150 . Ọtiọyena , ihwo buebun ke sa mrẹ se vwẹ ephẹrẹ rayen .
Eta elọlọhọ ra vwọ fan , nẹrhẹ Ota rẹ Ọghẹnẹ fobọ te ubiudu rẹ ihwo .
( Une 119 : 97 ) Ọ vwerhoma ra vwọ riẹn nẹ vwẹ Baibol rẹ New World Translation na , a rhoma si odẹ rẹ Ọghẹnẹ phiyọ asan na eje rọ da vwomaphia vwẹ Baibol rẹsosuọ .
7 , 8 . ( a ) Diesorọ ọ vwọ bẹn kẹ ihwo rẹ Ju buebun vwẹ ẹgbukpe ujorin erha tavwen a kẹ mrẹ ọke rẹ Kristi , rẹ ayen se vwo vwo ẹruọ rẹ ẹbẹre ra vwẹ Hibru si vwẹ Baibol na ?
( b ) Die yen Grik Septuagint na ?
Ewene rọ vwomaphia vwẹ usuon rẹ ẹkuotọ sansan , djobọte ephẹrẹ rẹ ihwo buebun jẹ .
Ẹkẹvuọvo , Jihova ruro rere Ota rọyen vwọ dia phephẹn vwẹ ọke rẹ ewene tiọyena .
Kerẹ udje , ihwo rẹ Ju yẹrẹ ihwo rẹ Izrẹl yen si ẹbe 39 rẹsosuọ rehẹ Baibol na .
Ayen a ka “ vwẹ aroẹmrẹ rẹ Ọghẹnẹ na kẹ . ”
( Rom 3 : 1 , 2 ) Jẹ , o rhi vwo te omarẹ ẹgbukpe ujorin erha tavwen a ke mrẹ ọke rẹ Kristi , buebun rẹ ihwo rẹ Ju rhe se vwo ẹruọ rẹ ephẹrẹ rẹ Hibru - u .
Diesorọ ?
Kidie Alexander Rode phi irere buebun kparobọ , ọ da hẹre ubrotọ rẹ Usuon rẹ Gris Phiyọ .
( Dan . 8 : 5 - 7 , 20 , 21 ) Rẹ ubrotọ na vwọ hẹrẹphiyọ na , ephẹrẹ rẹ Grik kọyen ihwo buebun jẹ , tobọ ji te ihwo rẹ Ju re hra ro ibrotọ sansan .
Ephẹrẹ rẹ Grik kọyen ihwo rẹ Ju buebun ma jẹ , ọ da rhe dia bẹnbẹn rẹ ayen se vwo vwo ẹruọ rẹ ẹbẹre ra vwẹ Hibru si vwẹ Baibol na .
Mavọ yen a sa vwọ rhuẹrẹ ẹdia nana phiyọ ?
Vwẹ omarẹ uherevie rẹ ẹgbukpe ujorin erha tavwen a kẹ mrẹ ọke rẹ Kristi , a da fan ẹbe iyorin ẹsosuọ rẹ Baibol na kpo Grik .
Ẹgbukpe ujorin ivẹ tavwen a ke mrẹ ọke rẹ Kristi , kọyen a vwọ fan ẹbe ichekọ rẹhẹ ẹbẹre ra vwẹ Hibru si vwẹ Baibol na , vwo kpo Grik .
E de se efanfan na , Grik Septuagint .
Ọyehẹ efanfan rẹsosuọ rẹ ẹbẹre ra vwẹ Hibru si vwẹ Baibol na , ra fan kpo Grik .
( a ) Mavọ yen Septuagint na vẹ efanfan efa vwo djobọte ihwo ri se Ota rẹ Ọghẹnẹ vwẹ ọke yena ?
( b ) Asan vọ yen ma vwerhen owẹ vwẹ ẹbẹre ra vwẹ Hibru si vwẹ Baibol na ?
Septuagint na kọyen rhe nẹrhẹ ihwo rẹ Ju kugbe ihwo efa re jẹ Grik vwo ẹruọ rẹ ẹbẹre rẹ Baibol na ra vwẹ Hibru vwo si .
O muẹro nẹ oma nabọ vwerhen ayen ọke rẹ ayen vwo nyo , ji se Ota rẹ Ọghẹnẹ vwẹ ephẹrẹ rẹ ayen nabọ vwo ẹruọ rọyen !
Ọke vwọ yanran na , a da je fan ẹbẹre sansan rẹ Baibol na kpo ephẹrẹ efa rẹ ihwo buebun jẹ , kerẹ Syriac , Gothic , kugbe Latin .
Aphro herọ - ọ , ihwo na nabọ vwo ẹguọnọ rẹ Ota rẹ Ọghẹnẹ rẹ ayen se , buebun rayen de ji vwo ẹkpo sansan ro me je ayen , kirobo rẹ avwanre ji ruẹ nonẹna .
( Se Une Rẹ Ejiro 119 : 162 - 165 . )
Vwọrẹ uyota , Ota rẹ Ọghẹnẹ nabọ mudia gan kokoroko , dede nẹ ewene buebun vwomaphia vwẹ ephẹrẹ rẹ ihwo jẹ .
Vwẹ ọke rẹ Wycliffe , diesorọ ihwo buebun rhe se vwo ẹruọ rẹ Baibol na - a ?
Dede nẹ ihwo ride rẹ akpọ na davwẹngba rẹ ayen vwọ dobọ rẹ ese rẹ Baibol na ji , jẹ a je mrẹ ihwo ri fiudugbere ghare Baibol na .
Ọvo usun rayen yen John Wycliffe , rọ dia ẹkuotọ rẹ England vwẹ ẹgbukpe ujorin ihwẹne .
Wycliffe vwo imuẹro nẹ kohwo kohwo sa mrẹ erere nẹ Baibol na rhe .
Ẹkẹvuọvo , ihwo buebun rehẹ ẹkuotọ rẹ England vwẹ ọke yena , vwo Baibo - ol .
Diesorọ ?
Baibol na ghanre nọ , kidie obọ yen e vwo siẹ ayen .
Vwọba , buebun rẹ ihwo na riẹn ẹbe se - e .
Ghini uyota nẹ e se Baibol kẹ ihwo na gorigori vwẹ ishọshi , ẹkẹvuọvo ihwo na vwo ẹruọ rẹ oborẹ ayen nyo - o .
Diesorọ ?
Kidie ephẹrẹ rẹ Latin ro kpo awanre re , yen e vwo si Baibol ( rẹ Vulgate ) re se kẹ ayen vwẹ Ishọshi .
Buebun rẹ ihwo na vwo ẹruọ rọye - en !
Mavọ kọyen a sa vwọ chọn ayen uko vwo vwo ẹruọ rẹ Baibol na ? ​ — Isẹ 2 : 1 - 5 .
John Wycliffe kugbe ihwo efa re guọnọre nẹ Ota rẹ Ọghẹnẹ ro asan eje .
Wo vwo ẹwẹn tiọyen ?
( Ni ẹkorota 11 )
Ukẹcha vọ yen Baibol rẹ Wycliffe na vwọphia ?
Vwẹ ukpe rẹ 1382 , e de siobọnu Baibol Oyibo ra rhe riẹn phiyọ Baibol rẹ Wycliffe .
Kpakpata , Baibol yena de rhi titi mamọ vwẹ uvwre rẹ idibo rẹ Wycliffe re se Lollard .
Kidie nẹ ayen guọnọre nẹ ihwo vwo ẹruọ rẹ Ota rẹ Ọghẹnẹ , otu rẹ Lollard na da vwẹ owọ yan nẹ ọko kpo ọko vwẹ ẹkuotọ rẹ England , rẹ ayen vwo ghwoghwo ota kẹ ihwo .
Ayen de se ẹkpo sansan rẹ Baibol rẹ Wycliffe na kẹ ihwo nu , ayen me vwẹ Baibol rẹ Wycliffe ra vwẹ obọ si kẹ ihwo na .
Ẹgbaẹdavwọn rayen na da nẹrhẹ ihwo buebun vwẹ urhurusivwe rẹ ayen vwo se Ota rẹ Ọghẹnẹ .
Die yen ilori rẹ ẹga na ru kpahen Wycliffe vẹ Baibol rọ fanre ?
Die kọyen ilori rẹ ẹga na ruru ?
Ayen de vwo utuoma kpahen Wycliffe vẹ Baibol rọ fanre na , kugbe ihwo ri yono mie .
Ilori rẹ ega na de mukpahen otu rẹ Lollard na .
Ayen da guọghọ Baibol rẹ Wycliffe na eje rẹ obọ rayen teri .
Wycliffe vwọ tobọ ghwu nu , ilori rẹ ẹga na ji no phiyọ ọvweghrẹn rẹ Ishọshi na .
Dede nẹ e che se gboja kẹ ohwo ro ghwure - e , ilori rẹ ẹga na de ghwie ibeku rọyen nẹ ushi , ayen da torhẹ , je ghwẹ iwurhie na phiyọ urhie .
Ẹkẹvuọvo , ihwo buebun ji vwo urhurusivwe rẹ ayen vwo se Ota rẹ Ọghẹnẹ , ji vwo ẹruọ rọyen , dede nẹ Ishọshi na davwẹngba vwọ dobọ rayen ji .
Vwẹ uvwre rẹ ikpe ujorin ra vwọ mrẹ ọke yena nu , ihwo buebun vwẹ Europe kugbe asan efa vwẹ akpọ na , da kobaro rẹ efanfan vẹ ẹgharọ rẹ Baibol na vwẹ ephẹrẹ rẹ ihwo buebun vwo ẹruọ rọyen .
Imuẹro vọ yen avwanre vwori , kẹ mavọ yen ọnana vwọ bọn esegbuyota avwanre gan ?
Avwanre riẹnre nẹ ẹwẹn ọfuanfon rẹ Ọghẹnẹ yen mu ihwo vwo si Baibol na . Jẹ , ọ dia ọyen mu ihwo ri ruiruo rẹ efanfan rẹ Septuagint na , Baibol rẹ Wycliffe , ọ rẹ King James , kugbe efa ra fanre - e .
Ẹkẹvuọvo , avwanre da fuẹrẹn ikuegbe rẹ oborẹ Baibol tiọyena sa vwọ vrabọ rẹ oghwọrọ , ka sa rhọnvwe nẹ ive rẹ Jihova eje rugba , Ota rọyen mudia bẹdẹ bẹdẹ .
Ọyena rha bọn esegbuyota wẹn gan kpahen ive rẹ Jihova ri chekọ eje ? ​ — Jos .
23 : 14 .
Mavọ yen Baibol na vwọ nẹrhẹ ẹguọnọ rẹ avwanre vwo kpahen Ọghẹnẹ kodophiyọ ?
Avwanre da fuẹrẹn oborẹ Jihova vwọ sẹro rẹ Baibol na vwẹ ikpe buebun rhire na , esebuyota vẹ ẹguọnọ rẹ avwanre vwo kpahen Jihova cha ganphiyọ .
* Ẹkẹvuọvo , diesorọ Jihova vwọ kẹ avwanre Baibol na ?
Die nẹrhẹ ọ kẹ avwanre imuẹro nẹ ọ cha sẹro rọyen ?
Kidie o vwo ẹguọnọ rẹ avwanre , ọ je guọnọ yono avwanre oborẹ avwanre sa vwọ mrẹ erere komobọ .
( Se Aizaya 48 : 17 , 18 . )
E jẹ ẹguọnọ rẹ Jihova dje kẹ avwanre na mu avwanre vwọ yọnrọn irhi rọyen . ​ — 1 Jọn 4 : 19 ; 5 : 3 .
Die yen a cha ta ota kpahen vwẹ uyono rọ cha na ?
O muẹro nẹ avwanre guọnọ mrẹ erere nẹ Ota rẹ Ọghẹnẹ rhe , kidie avwanre vwo ẹguọnọ rọyen .
Ẹkẹvuọvo , mavọ yen a sa vwọ mrẹ erere nẹ isese rẹ Baibol romobọ ?
E de kpo aghwoghwo , die yen sa chọn avwanre uko vwọ kpọ ẹwẹn rẹ ihwo kpo Baibol na ?
Mavọ yen iniọvo ri yono vwẹ ukoko na se vwo mu uyono rayen kpahen Isiesi Ọfuanfon na ?
A cha kpahenphiyọ enọ nana vwẹ uyono rọ vwọ kpahen ọnana .
Ni uyovwinrota na “ Do You Need to Learn Hebrew and Greek ? ”
rọhẹ Uwevwin Ọrhẹrẹ rẹ November 1 , 2009 ( ọ rẹ oyibo ) .
A da guọnọ otọ rọyen , itẹ rẹ Iyibo buebun , nẹ evunrẹ rẹ Baibol rẹ King James rhe .

Ni ekpeti na , “ No Komobọ Wẹn ! ”
Vwẹ April 3 , 2017 , e de rhie asan ra ghwẹ Baibol awanre phiyọ vwẹ esiri ukoko rohẹ Warwick , New York , U.S.A .
O vwo ẹbẹre re se , “ The Bible and the Divine Name , ” e wene Baibol rehẹ ẹbẹre yena - a .
Ẹkẹvuọvo , ẹbẹre ọfa je herọ , re mu Baibol vẹ ẹbe efa ra fobọ mrẹ - ẹ phiyọ ; kọke kọke yen e wene Baibol rehẹ ẹbẹre yena .
Avwanre durhie uwe nẹ wo rhi kin asan nana ra ghwẹ Baibol awanre phiyọ , kugbe asan efa re ji dje ekuakua awanre phiyọ vwẹ obo esiri ukoko avwanre .
Biko kpo www.jw.org / urh , wọ vwẹ ovuẹ te avwanre obọ , rere e muegbe hẹrhẹ owẹ .
Kpo KPAHEN AVWANRE > EGHỌN UKOKO VẸ IKIEKIN .

“ Ota rẹ Ọghẹnẹ na ọkpokpọ gbrọgbrọ sasasa . ” ​ — HIB 4 : 12 .
UNE : 114 , 113
vwẹ akpeyeren wẹn ?
vwẹ iruo aghwoghwo na ?
ọke wo de yono vwẹ enu rẹ umukpe ?
Diesorọ o vwo mu we ẹro nẹ Ota rẹ Ọghẹnẹ vwo ẹgba ?
( Ni uhoho rẹsosuọ na . )
KERẸ ihwo rẹ Jihova , avwanre vwo imuẹro nẹ Ota rẹ Ọghẹnẹ rọ dia ovuẹ rọyen vwọ kẹ ihworakpọ , “ ọkpokpọ gbrọgbrọ sasasa . ” ( Hib .
4 : 12 ) Buebun avwanre rhiẹromrẹ ẹgba rẹ Ota rẹ Ọghẹnẹ vwẹ akpeyeren avwanre .
Baibol na nẹrhẹ ihwo evo siobọnu iruemu kerẹ uji echo , ọfanrhiẹn egbe , kugbe ihuvwun egangan ẹreyọ , ayen de kurhẹriẹ rhe ukoko na .
Efa hẹ ẹdia rode vwẹ akpọ na jovwo , ẹkẹvuọvo ayen de no nẹ emu ọvo kanre ayen . ( Aghwo .
2 : 3 - 11 ) Nẹ ọke ra ruọke yen a vwọ mrẹ ihwo rẹ Baibol na vwẹ ukẹcha kẹ vwo wene orharhe akpeyeren rẹ ayen yerẹn jovwo .
Ọkiọvo wo se buebun rẹ ikuegbe tiọyena re , vwẹ ẹbẹre rẹ “ Baibol Na Wene Ohwo , ” rọ vwọmaphia vwẹ Uwevwin Orhẹrẹ na .
E de kurhẹriẹ rhe ukoko na nu , o ji fo nẹ a vwẹ ọkieje vwọ bọn oyerinkugbe avwanre vẹ Jihova gan , womarẹ ukẹcha rẹ Baibol na .
Mavọ yen a vwọ mrẹ ẹgba rẹ Ota rẹ Ọghẹnẹ vwẹ oma rẹ Inenikristi rẹ ọke awanre ?
Siẹrẹ a da mrẹ ihwo rẹ Ota rẹ Ọghẹnẹ wene akpeyeren rayen , o gbe avwanre unu - u .
Ikuegbe rẹ ihwo tiọyena nẹrhẹ a karophiyọ Inenikristi rẹ ẹgbukpe ujorin ẹsosuọ ri vwo iphiẹrophiyọ rẹ obo odjuvwu .
( Se 1 Kọrẹnt 6 : 9 - 11 . )
Ọyinkọn Pọl vwo djunute ihwo re cha sa riuku rẹ Uvie rẹ Ọghẹnẹ - ẹ nu , ọ da ta : “ Ọtiọye evo vwẹ usun rẹ ovwan na epha jovwo . ”
Ẹkẹvuọvo , Ota rẹ Ọghẹnẹ kugbe ẹwẹn ọfuanfon rọyen chọn ayen uko vwo wene .
Evo re tobọ mrẹ uyota na vughe nu , ji ru umwemwu .
Kerẹ udje , Baibol na djunute Onenikristi ọvo ra jẹreyọ , ra djẹ nẹ Ukoko .

Ukuko na , a da reyọ rhivwin .
( 1 Kọr . 5 : 1 - 5 ; 2 Kọr . 2 : 5 - 8 ) Ọ kẹ avwanre omavwerhovwẹn ra vwọ riẹn nẹ Ota rẹ Ọghẹnẹ chọn iniọvo rẹ avwanre uko vwo siobọnu erharhe iruemu . Die yen e che yono kpahen vwẹ uyono nana ?
Jihova kẹ avwanre Ota rọyen rọ vọnre vẹ ẹgba .
Avwanre guọnọ reyọ vwo ruiruo vwẹ idjerhe ro me yovwin .
( 2 Tim . 2 : 15 ) Vwẹ uyono nana , a cha fuẹrẹn obo re se vwo dje ẹgba rẹ Ota rẹ Ọghẹnẹ phia vwẹ ( 1 ) vwẹ akpeyeren avwanre , ( 2 ) vwẹ iruo aghwoghwo na , kugbe ( 3 ) ọke re de yono vwẹ enu rẹ umukpe .
Ọnana cha chọn avwanre uko vwo dje ẹguọnọ vẹ ọdavwaro avwanre phia kẹ Jihova , ọ je cha nẹrhẹ avwanre mrẹ erere komobọ . ​ — Aiz .
48 : 17 .
( a ) Die yen ofori nẹ e ru , rere Ota rẹ Oghẹnẹ se vwo wene akpeyeren rẹ avwanre ?
( b ) Ọke vọ yen wo vwo ruẹ isese rẹ Baibol wẹn ?
E de se Ota rẹ Ọghẹnẹ kẹdẹ kẹdẹ , o se wene akpeyeren rẹ avwanre . ( Jos .
1 : 8 ) Vwọrẹ uyota , buebun rẹ avwanre vwo erọnvwọn sansan re reyọ ọke rẹ avwanre .
E jẹ a vwẹ uphẹn kẹ orọnvwọn vuọvo nẹ o gbowọphiyọ ọrhuẹrẹphiyotọ rẹ isese rẹ Baibol re kẹdẹ kẹdẹ rẹ avwanre - e .
( Se Ẹfesọs 5 : 15 , 16 . )
Idibo rẹ Jihova buebun rhuẹrẹ ọke rayen phiyọ , rere ayen se vwo se Baibol na kurhiọke kurhiọke , efa se vwẹ oghẹruvo yẹrẹ ovwọnvwọn .
Ayen rhọnvwephiyọ ota rẹ ọbuine na , ro siri nẹ , “ E , mavọ me guọnọ urhi wen te !
Ọye mi roro vwẹ ẹdẹ na ejobi . ” ​ — Une 119 : 97 .
5 , 6 . ( a ) Diesorọ o vwo fo nẹ e roro kpahen obo re seri ?
( b ) Mavọ yen a sa vwọ nabọ ru ọtiọyen ?
( c ) Erere vọ yen wọ mrẹ vwo nẹ isese rẹ Baibol vẹ eroro kpahọn re ?
Re di vwo se Baibol , ọyena ọvo teri - i . O ji fo nẹ e ji roro kokodo kpahen obo re se .
( Une 1 : 1 - 3 ) Ọyena cha nẹrhẹ a sa vwẹ aghwanre rọhẹ evun rọyen vwo ruiruo .
Owenẹ ọ dia ọ ra teyenphia yẹrẹ ọ rọhẹ evun rẹ ikọmputa yẹrẹ ifonu yen avwanre se , ọdavwẹ avwanre ọyen a vwọ vwẹ obo re seri vwo ruiruo .
Mavọ yen a sa vwọ nabọ roro kpahen obo re seri ?
Ihwo buebun de se ẹkpo evo nu , kẹ ayen dunujẹ , ayen me nọ oma rayen enọ kerẹ : ‘ Die yen ọnana yono uvwe kpahen Jihova ?
Mavọ yen mi vwẹ ẹkpo nana vwo ruiruo te re ?
Ẹdia vọ yen mi de se ru yovwinphiyọ ? ’
Avwanre de roro kpahen obo re seri vwẹ Baibol na , je nẹrhovwo kpahọn , ọ cha nẹrhẹ e vwo ẹwẹn re vwo ru nene obo re seri .
Ukuotọ rọyen , ke se dje ẹgba rẹ Ota rẹ Ọghẹnẹ phia vọnvọn vwẹ akpeyeren avwanre . ​ — 2 Kọr .
10 : 4 , 5 .
Mavọ yen a sa vwọ nabọ vwẹ Baibol na vwo ruiruo vwẹ aghwoghwo ?
Die yen sa chọn avwanre uko vwọ nabọ vwẹ Baibol na vwo ruiruo vwẹ aghwoghwo ?
Ẹsosuọ , reyọ vwo ruiruo kọke kọke wo de ghwoghwo yẹrẹ wo de yono ihwo .
Oniọvo ọvo da ta , “ Ọ da dianẹ owẹ vẹ Jihova yen kpo aghwoghwo , wẹwẹ ọvo cha ta ota na eje ? Gbanẹ wọ cha vwẹ uphẹn kẹ nẹ ọ je ta ota ? ”
Obo rọ guọnọ ta na kẹ ọna : E de se Baibol kẹ ohwo vwẹ aghwoghwo , kọ cha họhọ nẹ a vwẹ uphẹn kẹ Jihova nẹ ọ ta ota kẹ ohwo re ghwoghwo ota kẹ .
Ẹkpo rẹ Baibol ra nabọ riẹn sane , yen che me te ubiudu rẹ ihwo vwọ vrẹ ota romobọ avwanre .
( 1 Tẹsa . 2 : 13 ) Nọ oma wẹn , ‘ Mi reyọ kuphẹn kuphẹn ro rhiephiyọ vwo se Ota rẹ Ọghẹnẹ kẹ ihwo ri mi ghwoghwo ota kẹ ? ’
Diesorọ a vwọ tanẹ o teri e di vwo se Baibol kẹ ohwo re ghwoghwo ota kẹ - ẹ ?
Ẹkẹvuọvo , re di vwo se Ota rẹ Ọghẹnẹ kẹ ihwo , ọyena ọvo teri - i .
Diesorọ ?
Kidie ihwo buebun ghwa riẹn kpahen Baibol na - a .
Kirobo rọ hepha vwẹ ẹgbukpe ujorin ẹsosuọ , ọtiọyen ọ je hepha nonẹna .
( Rom 10 : 2 ) O rhe fo re vwo roro nẹ kohwo kohwo re se Baibol kẹ , che ghwe vwo ẹruọ rọye - en .
Ofori nẹ a ghwọrọ ọmọke vwọ kanrunumu ẹkpo evo vwẹ asan re seri na ; a sa vwanriẹn urhiẹ evo , ji nabọ djisẹ rayen .
E de ru ọtiọyen , ọ cha nẹrhẹ Ota rẹ Ọghẹnẹ fobọ te ubiudu rẹ ihwo re ghwoghwo ota kẹ . ​ — Se Luk 24 : 32 .
Tavwen e ki se ẹkpo rẹ Baibol kẹ ohwo , die yen a sa ta rọ cha nẹrhẹ o muọghọ kẹ Baibol na ?
Djudje rọyen .
Tavwen e ki se ẹkpo rẹ Baibol kẹ ohwo , ofori nẹ a ta ota rọ cha nẹrhẹ o muọghọ kẹ Baibol na .
Kerẹ udje , wọ sa tanẹ , “ E jẹ e ni oborẹ Ọmemama avwanre ta kpahen ota nana . ”
Wo de ghwoghwo ota kẹ ohwo ro kpo ishọshi - i , wọ sa ta , “ Ni oborẹ Isiesi Ọfuanfon na vuẹ avwanre . ”
Ọ da rha dia ohwo ro vwo omavwerhovwẹn kpahen ẹga - a , wo sa ta , “ Wo nyo isẹ awanre nana dẹvure ? ”
Vwọrẹ uyota , ofori nẹ e roro kpahen oka rẹ ohwo re ghwoghwo kẹ , rere a nuẹ nene . ​ — 1 Kọr .
9 : 22 , 23 .
( a ) Gbikun rẹ oborẹ oniọvo ọvo rhiẹromrẹ . ( b ) Idjerhe vọ yen wo vwo rhiẹromrẹ ẹgba rẹ Ota rẹ Ọghẹnẹ vwẹ iruo aghwoghwo wẹn ?
Iniọvo buebun rhe mrẹvughe nẹ Ota rẹ Ọghẹnẹ vwo ẹgba ro se vwo wene ihwo re ghwoghwo ota kẹ .
Roro kpahen udje nana .
Oniọvo ọshare ọvo rhivwin bru ọshare ọvo rọ kpakore . Ọshare na se imagazini avwanre vwẹ ikpe buebun cha re .
Ẹkẹvuọvo , ukperẹ ọ de vwọ vwẹ Uwevwin Orhẹrẹ kpokpọ kẹ , oniọvo na de se ẹkpo rẹ Baibol ọvo rọhẹ imagazini na kẹ ọshare na .
O se 2 Kọrẹnt 1 : 3 , 4 kẹ , rọ tare nẹ : “ Ọsẹ rẹ aruẹdọn kugbe Ọghẹnẹ rẹ uchebro , . . bru avwanre uche vwẹ evun rẹ ukpokpogho ejobi . ”
Ẹkpo rẹ Baibol na de te ọshare na ẹwẹn mamọ , ọ da vuẹ oniọvo na nẹ ọ rhoma se .
Ọ da je tanẹ ọ vẹ aye rọyen guọnọ uchebro mamọ . O de ji vwo ẹwẹn ro vwo yono Baibol na .
Aphro herọ - ọ , Ota rẹ Ọghẹnẹ ghene vọn vẹ ẹgba . ​ — Iruo 19 : 20 .
Oghwa vọ yen e mu kẹ iniọvo eshare re ta ota vwẹ enu rẹ umukpe ?
Oma vwerhen avwanre kọke kọke re de kpo uyono , isikoko kugbe eghwẹkoko .
Avwanre ra , kidie ọnana idjerhe ọvo ra vwọ ga Ọghẹnẹ .
Vwọba , avwanre mrẹ uvi rẹ erere vwo nẹ uyono ra vwọphia vwẹ emẹvwa tiọyena .
Iniọvo eshare ra ghare eta kẹ , ni uphẹn ro te ayen obọ na ghanghanre .
Dedena , ayen riẹnre nẹ oghwa rode yen ọ hepha .
( Jems 3 : 1 ) Ofori nẹ ayen mu uyono rayen kpahen Ota rẹ Ọghẹnẹ .
Mavọ yen wo se vwo dje ẹgba rẹ Ota rẹ Ọghẹnẹ phia vwẹ ota ra ghare kẹ wẹ ?
Mavọ yen oniọvo rọ ta ota vwẹ enu rẹ umukpe se vwo mu ota rọyen kpahen Baibol na ?
Davwẹngba rere wo mu ota wẹn kpahen Baibol na .
( Jọn 7 : 16 ) Die yen ọyena churobọ si ?
Wo jẹ erọnvwọn kerẹ , oborerhiẹromrẹ , udje , yẹrẹ oborẹ wọ ta ota wan , nẹrhẹ ihwo tẹnrovi we ukperẹ Baibol na - a .
Karophiyọ , ọ dia oborẹ ẹkpo rẹ Baibol re seri bun te , yen cha nẹrhẹ ọ dia uyono re mu kpahen Baibol na - a .
Ẹkpo rẹ Baibol re seri de bun nọ , e rhe che vwo oniso rẹ ọ rẹ wọ guọnọre nẹ ọ teyenphia - a .
Ọtiọyena , gba jomaotọ sane ẹkpo rẹ Baibol rẹ wo che se , ghwọrọ ọke vwo se ayen , fan ayen fiotọ , ru udje rayen , ji dje obo ra sa vwọ vwẹ ayen vwo ruiruo . ( Neh .
8 : 8 ) Ọ da dia ọbe rẹ ota rẹ ukoko na yen wo che vwo ruiruo , nabọ fuẹrẹn ọbe rẹ ota na vẹ ẹkpo rẹ Baibol rehẹ evun rọyen .
Davwẹngba wo vwo ẹruọ rẹ oborẹ eta na vẹ ẹkpo rẹ Baibol ra rionbọra na churobọ si ohwohwo .
Gba sane ẹkpo rẹ Baibol rẹ wo se vwo yono ẹkpo eghanghanre rehẹ evun rẹ ọbe rẹ ota na .
( Wọ sa mrẹ iroroẹjẹ evo vwẹ uyono 21 fiẹ 23 rẹ ẹbe re se Benefit From Theocratic Ministry School Education . )
Ọ rọ ma rhọ , nokpẹn rẹ ukẹcha rẹ Jihova womarẹ ẹrhovwo rere wo se vwo yono uyota eghanghanre rehẹ Baibol na . ​ — Se Ẹzra 7 : 10 ; Isẹ 3 : 13 , 14 .
( a ) Ukẹcha vọ yen oniọvo aye ọvo mrẹre vwo nẹ ẹkpo rẹ Baibol ra vwọphia vwẹ omẹvwa ?
( b ) Mavọ yen obo ra vwẹ Baibol na vwo ruiruo vwẹ emẹvwa avwanre djobọte we ?
Ẹkpo rẹ Baibol re vwo ruiruo vwẹ uyono , nabọ djobọte oniọvo aye ọvo rọ dia ẹkuotọ rẹ Australia .
Oniọvo aye nana rioja mamọ vwẹ ọkiemọ .
Dede nẹ o rhiabọreyọ ovuẹ rẹ Baibol na ji vwomakpahotọ kẹ Ọghẹnẹ , o niro nẹ Jihova vwo ẹguọnọ rọye - en .
Jẹ ọke vwọ yanran na , iroro rọyen de rhi wene .
Die yen chọn rọ uko vwo vwo imuẹro nẹ Jihova vwo ẹguọnọ rọyen ?
Ọ nabọ roro kokodo kpahen ẹkpo rẹ Baibol ọvo re seri vwẹ uyono rọ rare ẹdẹ ọvo , ọ da vwẹ ẹkpo rẹ Baibol yena vwọ vwanvwen ẹkpo rẹ Baibol efa .
* O vwo ẹkpo rẹ Baibol ọvo ra vwọphia vwẹ emẹvwa , isikoko , yẹrẹ eghwẹkoko , ro te we ẹwẹn dẹvure ? ​ — Neh .
8 : 12 .
Mavọ yen e se vwo dje ọdavwaro pha kpahen Ota rẹ Jihova ?
Oma rha vwerhen avwanre nẹ Jihova kẹ avwanre Baibol na rọ dia Ota rọyen ?
Ọ vwẹ okẹ nana vwọ kẹ avwanre ihworakpọ , o de ji ru orugba rẹ uve rọyen , nẹ Ota rọyen cha dia bẹdẹ bẹdẹ .
( 1 Pita 1 : 24 , 25 ) Ofori nẹ e se Ota rẹ Ọghẹnẹ ọkieje , reyọ vwo ruiruo vwẹ akpeyeren rẹ avwanre , ji reyọ vwọ vwẹ ukẹcha kẹ ihwo efa .
E de ru ọtiọyen , ke se dje ẹguọnọ vẹ ọdavwaro phia kpahen okẹ ọghanghanre nana kugbe Jihova Ọghẹnẹ ro siobọno kẹ avwanre .
Ni ekpeti na “ Ewene . ”
Se kẹdẹ kẹdẹ
Roro kpahen obo wo seri
Reyọ vwo ruiruo
Reyọ Baibol na vwo ruiruo kọke kọke
Kanrunumu ẹkpo evo , rere wọ nabọ djisẹ rayen fiotọ
Tavwen wo ki se ẹkpo rẹ Baibol , ta ota rọ cha nẹrhẹ e muọghọ kẹ Ota rẹ Ọghẹnẹ
Mu ota wẹn kpahen Baibol na
Wo jẹ a tẹnroviẹ oborerhiẹromrẹ , udje , yẹrẹ oborẹ wọ ta ota wan , ukperẹ Baibol na - a
Ghwọrọ ọke vwo se ẹkpo rẹ Baibol , fan ayen fiotọ , ru udje rayen , ji dje obo ra sa vwọ vwẹ ayen vwo ruiruo
Ikpe buebun re wanre yen Victoria vwọ mrẹ uyota na vughe , jẹ o niro nẹ Ọghẹnẹ vwo ẹguọnọ rọye - en .
Die yen chọn rọ uko vwo wene iroro yena ?
Victoria da ta :
“ Mi bromaphiyame te omarẹ ẹgbukpe 15 tavwen iroro mi vwori na ki rhi wene .
Vwẹ ota ọvo ra tare vwẹ Ọguan Ruvie . . . , ọtota na de djunute Jems 1 : 23 , 24 .
Ẹkpo rẹ Baibol yena vwẹ Ota rẹ Ọghẹnẹ vwo dje ughegbe rọ sa chọn avwanre uko vwọ mrẹ oma rẹ avwanre kirobo rẹ Jihova mrẹ avwanre .
Ki mi roro sẹ ẹro mi vwo nẹ oma mẹ na , ghini shephiyọ vẹ ẹro rẹ Jihova vwo ni vwe .
Mi ke gun oma riase ẹsosuọ .
Mi niro nẹ Jihova che se vwo ẹguọnọ rẹ ohwo kerẹ omẹvwẹ - ẹ .
“ Ẹdẹ ibro vwọ wan nu , mi de se ẹkpo rẹ Baibol ọvo ro wene akpeyeren mẹ .
Ẹkpo rẹ Baibol na yen Aizaya 1 : 18 , asan rẹ Jihova da tanẹ : ‘ Mọ vwo ọke na re avwanre jẹn iroro kugbe . . . .
Ọ da dianẹ imwemwu wẹn họhọ isene , e cha họhọ ẹton rẹ ogegede . ’
Kọ ghwa họhọ nẹ Jihova ta kẹ vwẹ nẹ : ‘ Vicky yanrhe , rere avwanre jiroro kugbe .
Mi vughe uwe , Me riẹn imwemwu wẹn , Me riẹn obo rehẹ ubiudu wẹn , dedena mi vwo ẹguọnọ wẹn . ’
“ Me sa vwerhẹn ason yena - a .
Mi ji vwo ẹwẹn ivivẹ kpahen ẹguọnọ rẹ Jihova , ẹkẹvuọvo ki mi roro kpahen izobo ọtanhirhe rẹ Jesu .
Siẹvuọvo na , mi de rhi noso nẹ odirin rẹ Jihova vwo kpahen ovwẹ vwẹ ikpe nana eje na , ọyen odjephia rẹ ẹguọnọ rọyen .
Dedena , kọ ghwa họhọ nẹ me vuẹ nẹ : ‘ Ẹguọnọ wẹn gan te - e .
Izobo rẹ Ọmọ wẹn na che se rhurhu imwemwu mẹ - ẹ . ’
Kerẹ asan ra da mrẹ nẹ mi mu otanhirhe na don rhivwin bru Jihova ra .
Ẹkẹvuọvo , me vwọ nabọ roro kpahen erere rẹ ọtanhirhe na , me da rhe mrẹvughe nẹ Jihova vwo ẹguọnọ mẹ . ”
3 Ikuegbe rẹ Akpeyeren ​ — Ebruphiyọ Herọ Siẹrẹ E de Ru Oborẹ Jihova Guọnọre
7 ‘ Jẹ Ẹguọnọ Wẹn Dia ọ rẹ Uruemu Kugbe Uyota ’
Uvi rẹ ẹguọnọ yen e vwo vughe Inenikristi rẹ uyota .
Vwẹ uyono nana , a cha fuẹrẹn idjerhe irhirin re se vwo dje “ omamọ rẹ ẹguọnọ ” phia . ​ — 2 Kọr .
6 : 6 .
12 Uyota na Ghwa “ Ufuoma Rhe - e , Ẹkẹvuọvo Ọlọkọ ”
Ẹvwọsuọ rẹ ihwo rẹ orua sa nẹrhẹ ofu dje idibo rẹ Jihova .
Vwẹ uyono nana , a cha mrẹ obo re se vwo phi ẹvwọsuọ tiọyena kparobọ .
17 Josẹf rẹ Arimatia Dje Oma Phia
21 Oborẹ Aroẹmrẹ rẹ Zekaraya Djobọte We
26 Ekpẹrẹ Ofovwin vẹ Erhu Ovie Cha Sẹro Wẹ
Uyono ivẹ nana re vwọ kpahen ohwohwo na , shekpahen aroẹmrẹ resan , ọ righwrẹn , vẹ ọ rẹ ẹrenren rẹ Zekaraya .
Aroẹmrẹ resan vẹ ọ righwrẹn na cha nẹrhẹ e dje ọdavwaro phia kpahen uphẹn ra vwọ ga Jihova vwevunrẹ ukoko ọfuanfon rọyen na .
Aroẹmrẹ rẹ ẹrenren na cha chọn avwanre uko vwọ riẹn oborẹ Jihova sẹro rẹ ihwo rọyen wan , rere ayen sa vwọ ga ẹga rẹ uyota .
31 Uruemu Esiri rẹ Onenikristi Ọvo Djephia
32 Wọ Riẹnre Jovwo ?
IKUEGBE RẸ AKPEYEREN
Olive Matthews yen gbikun na
“ Avwanre che ruo ! ”
Eriyin mẹvwẹ vẹ ọshare mẹ , kugbe oniọvo mẹ vẹ aye rọyen tare ọke rẹ ukoko vwọ kẹ avwanre iruo ọvo .
Diesorọ avwanre vwọ rhiabọreyọ , kẹ mavọ yen Jihova bruba kẹ avwanre ?
Ẹsosuọ , ju vwe gbikun rẹ oma mẹ kẹ ovwan .
E VWIẸ vwẹ vwẹ ukpe rẹ 1923 vwẹ orere rẹ Hemsworth , rọhẹ ubrotọ rẹ Yorkshire , vwẹ ẹkuotọ rẹ England .
Oniọvo vuọvo yen mi vwori , o vien vwe , odẹ rọyen Bob .
Kidie nẹ ọsẹ mẹ vwo utuoma ọgangan kpahen ophiẹnvwe rẹ ẹga , ọke me vwọ hẹ ẹgbukpe irhirin , ọ da reyọ ẹbe evo ri tueghe aphiphẹn rẹ ẹga rẹ efian , mie ihwo evo .
O vwo omavwerhovwẹn kpahen obo ro seri .
Ikpe evo vwọ wan nu , Bob Atkinson vwo ghwoghwo ota te uwevwin rẹ avwanre , o de hworo ota rotu rẹ Oniọvo Rutherford kẹ avwanre .
Avwanre de rhi noso nẹ ihwo ri vwo uhworo na , yen je vwo ẹbe rẹ ọsẹ mẹ reyọre na .
Ọsẹ vẹ oni mẹ da vuẹ Oniọvo Atkinson nẹ ọ rhe uwevwin rẹ avwanre kovwọnvwọn kovwọnvwọn rere o nene avwanre riemu kugbe , ji kpahenphiyọ enọ buebun rẹ avwanre vwo kpahen Baibol na .
O de durhie avwanre kpo uyono vwẹ uwevwin rẹ oniọvo ọvo ; asan na ghwe sheri kẹ uwevwin rẹ avwanre - e .
Kpakpata , avwanre da ton uyono ẹra phiyọ , ọke vwọ yanran na , a da vwẹ ukoko ọvo vwo mu vwẹ orere rẹ Hemsworth .
O kriri - i , uwevwin rẹ avwanre kọyen iniọvo re se zone servants won ( a riẹn ayen phiyọ iniruo okinriariẹ enẹna ) .
Avwanre ji durhie ekobaro cha uwevwin rẹ avwanre vwọ kẹ emuọre .
Oyerinkugbe nana djobọte vwe mamọ .
Dede nẹ avwanre ghwa ton ekiẹchuọ phiyọ , Ọsẹ mẹ da vuẹ oniọvo mẹ nẹ , “ Wọ da guọnọ dia ọkobaro , a cha dobọ rẹ eki na ji . ”
Bob da ghene rhọnvwe , o de nẹ uwevwin re ruiruo rẹ ọkobaro , ọke rọ vwọ hẹ ẹgbukpe 21 .
Ikpe ivẹ vwọ wan nu , a da vwẹ ovwẹ mu ọkabaro , me hẹ ẹgbukpe 16 ọke yena .
Vwọ vrẹ oba rẹ udughwrẹn , mẹvwẹ ọvo yen wian ọke buebun ; ikadi re vwo ghwoghwo ota vẹ fonograf ( imiredio ) ọyen me vwọ wian .
Jihova de ruo , me da vwẹ uyono rẹ Baibol mu kẹ ohwo ọvo , ohwo na da nabọ yan obaro vwẹ ukoko na .
Buebun rẹ ihwo rẹ orua rọyen de ji kurhẹriẹ .
Ukpe rọ vwọ kpahọn , a da vwẹ ovwẹ vẹ Mary Henshall vwo mu ekobaro oghẹresan .
E de ji avwanre kpo ẹkuotọ rẹ ukoko vuọvo wia - an , vwẹ ubrotọ rẹ Cheshire .
Ọke re vwo phiẹ Ofovwin Akpọeje II , e de jurhi nẹ eya vwẹ ukẹcha phia .
Kerẹ ihwo rehẹ ẹga ọkieje , avwanre ki roro nẹ kirobo re si ihwo rẹ ẹga efa nẹ iruo nana , ọtiọyen e ji si avwanre no .
Ẹkẹvuọvo , aguare na rhọnvwere - e , e de mu vwe phiyọ uwodi , me da dia etiyin ẹdẹ 31 .
Vwẹ ukpe rọ vwọ kpahọn , mi vwo te ẹgbukpe 19 , abọ ivẹ yen e mu vwe kpo aguare , kidie me rhọnvwe vwobọ vwẹ ofovwi - in fikirẹ ẹwẹn obrorhiẹn mẹ .
Ẹkẹvuọvo , e de brorhiẹn na nẹ me riase .
Ẹwẹn ọfuanfon rẹ Jihova chọn vwẹ uko vwẹ ẹdia nana eje , Jihova nabọ yọnrọn ovwẹ obọ , o de ru vwe gan . ​ — Aiz .
41 : 10 , 13 .
Ukpe rẹ 1946 yen mẹ vẹ Arthur Matthews vughe ohwohwo .
Oniọvo Matthews ghwe nẹ uwodi rhe obọ , emeranvwe erha yen ọ dia uwodi kidie ẹwẹn obrorhiẹn rọyen rhọnvwe kẹ nẹ o kpo ofovwi - in .
Ọ da vwomaba oniọvo rọyen Dennis rọ dia ọkobaro oghẹresan vwẹ orere rẹ Hemsworth .
Ọsẹ rayen yono ayen kpahen Jihova nẹ ọkiemọ rhe , ayen de bromaphiyame ọke rẹ ayen vwọ hẹ eghene .
O kriri - i , e de ji Dennis kpo ẹkuotọ rẹ Ireland ra ga , Arthur ọvo kọyen chekọ vwẹ Hemsworth .
Ọsẹ vẹ oni mẹ vwọ mrẹ uvi uruemu ro rhe Arthur , ayen de durhie nẹ o rhi nene ayen dia .
Ọke yena , me da rhe uwevwin , mẹvwẹ vẹ Arthur keyen hworhẹ imize .
O vwo te ọke ọvo , kẹ avwanre siẹ ileta rhe ohwohwo .
Vwẹ ukpe rẹ 1948 , a da rhoma mu Arthur phiyọ uwodi vwẹ emeranvwe erha .
Avwanre da rọvwọn vwẹ January 1949 vẹ ẹwẹn rẹ avwanre vwọ dia evunrẹ iruo rẹ ẹga ọkieje na .
Avwanre ke vwẹ ọke rẹ omaerovwon rẹ avwanre vwọ tọrọ emamọ , a me hwosa kẹ avwanre ; womarẹ ukẹcha rẹ Jihova , igho yena kọyen avwanre vwọ vwẹrote oma avwanre vwẹ iruo ọkobaro na .
Vwẹ Hemsworth ukpe rẹ 1949 , avwanre ghwa vwọ rọvwọn nu
Ẹgbukpe ọvo vwọ wan nu , e de ji avwanre kpo Northern Ireland .
Ẹsosuọ , avwanre ke kpo Armagh , ukuko na avwanre de kpo Newry ; ẹga rẹ Ifada vwẹ owọ muotọ vwẹ irere ivẹ yena .
Fikirẹ ẹvwọsuọ rẹ ẹga , kẹ avwanre nomasua tavwen avwanre ki ghwoghwo ota kẹ ihwo .
E ru yono vwẹ uwevwin rẹ oniọvo ọshare ọvo vẹ aye rọyen , asan rayen vwẹ iroko 16 vwo sheri kẹ asan rẹ avwanre dia .
Omarẹ ihwo ẹrenren yen vwoma vwẹ etiyin .
Ayen da tanẹ avwanre vwerhẹn hrọke , avwanre mi sherhẹn otọ fefe , urhiọke kẹ avwanre re omamọ rẹ emu.Emu rẹ omavwerhovwẹn ra vwọ riẹn nẹ iniọvo buebun hẹ ekogho yena asaọkiephana .
Oniọvo mẹ vẹ aye rọyen Lottie , ga kerẹ ekobaro oghẹresan vwẹ Northern Ireland ; avwanre eje de kpo ọghwẹkoko re ruru vwẹ Belfast vwẹ ukpe rẹ 1952 .
Oniọvo ọshare ọvo de phi avwanre ihwo ẹne phiyọ uwevwin , ji te oniọvo Pryce Hughes rọ vwẹrote iruo rẹ oghọn ukoko rẹ Britain ọke yena .
Vwẹ ason ọvo , avwanre da ta ota kpahen ọmọbe re se God’s Way Is Love , re siobọnu fikirẹ ihwo rẹ Ireland .
Oniọvo Hughes ta ota kpahen obo rọ bẹn te , re vwo ghwoghwo ota kẹ ihwo ri kpo ẹga rẹ Ifada vwẹ ẹkuotọ re se Irish Republic .
Ọke yena , irherẹn rẹ ẹga rẹ Ifada ruero , ọtiọyena , ka djẹ iniọvo na nẹ iwevwin rayen , ji ruẹ ayen djadja .
Oniọvo Pryce da ta : “ Avwanre guọnọ eya gbe eshare ri vwo imoto , ri che vwobọ vwẹ egbadaẹdjẹ ogheresan ra cha vwọ ghare ọmọbe nana ro ẹkuotọ na eje . ”
* Kpakpata , avwanre da tanẹ “ Avwanre che ruo ! ”
Ọnana yen eta ra vwọ ton ikuegbe nana phiyọ .
Avwanre vẹ ekobaro efa hẹ imotosaikoro re ru imoto otete phiyọ akọkọ rọyen
Asan ọvo rẹ ekobaro sa dia vwẹ Dublin , yen uwevwin rẹ Ma Rutland , rọ dia oniọvo aye rọ fuevun ga krẹ re .
Avwanre vwọ domaji vwẹ etiyin emerha , ji shẹ ekuakua rẹ avwanre evo nu , avwanre ihwo ẹne na da ro imotosaikoro rẹ Bob re ru imoto otete phiyọ akọkọ rọyen ; avwanre da djẹ ro orere na , ra guọnọ imoto .
Ohwo ọvo kọyen shẹ imoto awanre ọvo kẹ avwanre , avwanre da vuẹ nẹ ọ djẹ imoto na bru avwanre rhe uwevwin , kidie avwanre riẹn obo ra djẹ imoto - o .
Ovwọnvwọn yena , Arthur de chidia ehwa , jẹ o vwẹ ẹwẹn roro obo rọ cha djẹ imoto na wan .
Ọke vwo rhie , Arthur vwọ davwwẹngba rọ vwọ djẹ imoto na nẹ asan ra muro phiyọ , Mildred Willett rọ dia imishọnare ( rọ rọvwọn John Barr ukuko na ) da ghwa rhe .
Rọ vwọ dianẹ ọ riẹn obo ra djẹ imoto na , o de yono Arthur obo ra djẹ imoto , tavwen avwanre ke ro idjerhe !
Imoto vẹ uwevwin rẹ avwanre
Orọnvwọn ọfa rẹ avwanre guọnọre , kẹ uwevwin .
E si avwanre orhọ jovwo nẹ avwanre vwerhen evunrẹ imoto ride - e , kidie ihwo re vwọso ẹga avwanre , se phi erhanre phiyọ ; ẹkẹvuọvo , avwanre mrẹ uwevwi - in .
Ason yena , avwanre ihwo ẹne na da vwerhẹn imoto na .
Vwẹ ẹdẹ rivẹ , avwanre da mrẹ imoto re ru umuwevwin phiyọ , vẹ ehwa itete ivẹ ; e ru ọvo phiyọ enu rẹ ọ ro chekọ .
Imoto na kọyen rhe dia uwevwin rẹ avwanre .
Oma vwerhen avwanre nẹ eghwẹrẹ evo re dia igbeyan rẹ avwanre , kẹ avwanre asan rẹ avwanre se mu imoto na phiyọ .
Avwanre wian ẹkuotọ re vwẹ iroko 16 fiẹ 24 vwo sheri kẹ avwanre .
Avwanre de nẹ ẹkuotọ ọvo vwo kpo ọfa nu , avwanre me rhoma kpo orhivwinbrura vwẹ asan rẹ avwanre nurhe na .
Avwanre ghwoghwo vwẹ iwevwin na eje rehẹ uherevie rẹ obọrhen vẹ obotọ ọnre rẹ ẹkuotọ na .
Avwanre ghare ọmọbe re vrẹ 20,000 kẹ ihwo , ji vwẹ edẹ rẹ ihwo ri dje omavwerhovwẹn phia , vwo rhe oghọn ukoko rọhẹ Britain . Avwanre ghwe hirharoku ẹvwọsuọ - ọ .
Iseri rẹ Jihova buebun hẹ etiyin enẹna .
Ikpe evo vwọ wan nu , e de ji avwanre kpo ẹbẹre obotọ rẹ ọnre vwẹ London .
Udughwrẹn evo vwọ wan nu , iniọvo rehẹ oghọn ukoko rẹ Britain de se Arthur , ayen da vuẹ nẹ ọ ton iruo rẹ oniruo okinriariẹ phiyọ vwẹ ẹdẹ rivẹ !
Avwanre vwo kpo uyono rẹ udughwrẹn ọvo nu , avwanre de kpo okinriariẹ avwanre vwẹ Scotland .
Arthur ghwa mrẹ ọke vwo muegbe rẹ eta rọyen tavwen avwanre ki ro idjerhe - e , jẹ ọ choma ro vwo ru kiruo kiruo ra vwọ kẹ vwẹ ukoko na .
Oruru rọyen bọn vwẹ gan . Avwanre nabọ riavwerhen rẹ iruo na .
Avwanre gare vwẹ ikpe evo vwẹ ẹkuotọ rẹ ukoko vuọvo wia - an , jẹ ọ vwerhoma nẹ asaọkiephana avwanre ga vwẹ ohri rẹ iniọvo buebun re .
Avwanre hirharoku orhiẹn ọgangan vwẹ ukpe rẹ 1962 , re vwo durhie Arthur kpo Isikuru rẹ Gilead .

Avwanre de brorhiẹn nẹ , ọ sa ra .
Ẹgbukpe ọvo vwọ wan nu , Arthur vwo rhivwin rhe , e de vwo mu oniruo ubrotọ ; ko kiẹn ibrotọ rẹ Scotland , ẹbẹre rẹ obenu rẹ ọnre vwẹ England , kugbe Northern Ireland .
Vwẹ 1964 , a da vwẹ Arthur vwo mu nẹ ọ vwẹrote iruo rẹ oghọn ukoko rẹ Irish Republic .
Kidie nẹ oma fu avwanre vwẹ iruo oniruo okinriariẹ rẹ ọshare mẹ ruẹ ọke yena , oshọ ko mu vwe fikirẹ ewene rẹ iruo kpokpọ nana cha ghwa rhe .
Jẹ enẹna , oma vwerhen ovwẹ nẹ me ga vwẹ Bẹtẹl .
Mi vwo imuẹro nẹ Jihova che bruba kẹ kohwo kohwo ro rhiabọreyọ iruo ra vwọ kẹ vwẹ ukoko na , ọ da tabọ dianẹ iruo na ghwe je - e .
Mi ruiruo rẹ orufon vwẹ Bẹtẹl , me je wian vwẹ ọfisi , asan re de koko ẹbe ra teyenre , kugbe ukoni .
A je rhoma vwẹ ọshare mẹ Arthur vwo mu oniruo ubrotọ vwẹ uvwre rẹ ọke ọvo , ọ da nẹrhẹ avwanre vughe iniọvo buebun vwẹ ẹkuotọ na .
Ihwo evo rẹ avwanre vwẹ Baibol vwo yono , je nabọ yan obaro .
Enana ghini uvi rẹ ebruphiyọ , kidie e nẹrhẹ avwanre sikẹrẹ iniọvo na eje re ga vwẹ Ireland .
Vwẹ 1965 , e de ru ọghwẹkoko akpọeje rẹsosuọ vwẹ orere rẹ Dublin , vwẹ Ireland .
* E ru ọghwẹkoko na egberhẹnẹdẹ , dede nẹ a vwọso avwanre mamọ .
Ihwo 3,948 yen rare , e de rhe bru ihwo 65 phiyamẹ .
A je vwẹ ileta rẹ uyeren kẹ ihwo eje ri phi iniọvo 3,500 re rhe ọghwẹkoko na phiyọ uwevwin .
Ihwo na da je ta omamọ ota kpahen uruemu rẹ iniọvo na djephia .
Ọnana ghini ewene rode rọ vwomaphia vwẹ Ireland .
Arthur yeren Nathan Knorr ọke rọ vwo rhe ọghwẹkoko re ruru vwẹ 1965
Arthur siobọnu My Book of Bible Stories vwẹ ephẹrẹ rẹ Gaelic vwẹ ukpe rẹ 1983
Vwẹ 1966 , oghọn ukoko rọhẹ Dublin kọyen vwẹrote iruo rẹ ukoko na re ruẹ vwẹ ẹbẹre obenu vẹ obotọ ọnre na vwẹ Ireland .
Ọka rẹ oyerinkugbe tiọyena hẹ evun rẹ usuon vẹ ẹga sansan rehẹ ibrotọ yena - a .
Ọ vwerhoma ra vwọ mrẹ ihwo ri kurhẹriẹ nẹ ẹga rẹ Ifada vẹ ẹga efa ri broma reyọ nẹ ẹga rẹ Ifada rhe , rẹ ayen vwọ ga kuẹgbe vwẹ ukoko na . Vwẹ 2011 , akpeyeren avwanre de wene .
Ọke yena , e de ku oghọn ukoko rẹ Britain vẹ ọ rẹ Ireland kugbe , a da je tanẹ avwanre kpo Bẹtẹl rọhẹ London .
Arthur ghwe she ọga obọ , ọke rẹ iyẹnrẹn na vwo te avwanre obọ .
Ọga re se Parkinson yen muro .
Vwẹ May 20 , 2015 , Arthur rọ dia ọshare mẹ vwẹ ẹgbukpe 66 rhire na de ghwu .
Ẹwẹn mẹ kuọrọnre , mi ji muomaphiyọ vwẹ ikpe evo rhire na .
Arthur bicha vwẹ mamọ ọke rọ vwọ hẹ akpọ .
Ọ da vwẹ nẹ ọ rha herọ - ọ !
Ẹkẹvuọvo , ebẹnbẹn tiọna nẹrhẹ ohwo siẹkẹrẹ Jihova .
Oma vwerhen ovwẹ mamọ me vwọ riẹn oborẹ ihwo vwo ẹguọnọ rẹ ọshare mẹ te .
Igbeyan avwanre buebun rehẹ ẹkuotọ rẹ Ireland , Britain , ji te United States dede , si ẹbe vwo rhe vwe .
Vwọ vrẹ ẹbe rẹ iniọvo na siẹ vwo rhe vwe , mi che se gbikun rẹ oborẹ oniọvo rẹ Arthur re se Dennis vẹ aye rọyen Mavis , kugbe Ruth vẹ Judy re dia emọ rẹ oniọvo mẹ ọkpako , nabọ bicha vwẹ te - e .
Ẹkpo rẹ Baibol ọvo rọ nabọ bọn vwẹ gan yehẹ Aizaya 30 : 18 .
Ọ tare nẹ , “ Fiki rẹ ọtiọye na Ọrovwohwo vwọ hẹrhẹ ro vwo ni arodọvwẹ wẹ kọye ọ da vwẹ oma rọye kpenu ro vwo dje aruẹdọn rọye kẹ wẹ .
Kidie Ọrovwohwo ọye Ọghẹnẹ rẹ ọsoso ebruba kẹ ayen ihwo re hẹrherẹ . ”
Oma vwerhen ovwẹ me vwọ riẹn nẹ Jihova hẹrhẹ ọke ro vwo si ebẹnbẹn avwanre no , ji kẹ avwanre iruo rọ kẹ ohwo omavwerhovwẹn vwẹ akpọ kpokpọ na .
Me da fuẹrẹn akpọ rẹ avwanre yerin , ke me mrẹ oborẹ Jihova chọn avwanre uko , ji bruba kẹ iruo aghwoghwo avwanre vwẹ Ireland !
Oma vwerhen ovwẹ nẹ me hẹ usun rẹ ihwo re gare vwẹ oboyin .
Vwọrẹ uyota , ebruphiyọ ghini herọ siẹrẹ e de ru oborẹ Jihova guọnọre .
Ni 1988 Yearbook of Jehovah’s Witnesses , aruẹbe 101 - 102 .
Ni 1988 Yearbook , aruẹbe 109 - 112 .
“ We vwo ẹguọnọ rẹ unu ọvo - o eyẹ unu ẹrarọ - ọ ẹkẹvuọvo ọ rẹ uruemu kugbe uyota . ” ​ — 1 JỌN 3 : 18 .
UNE : 72 , 124
Oka rẹ ẹguọnọ vọ yen ma kenu ?
Die yen “ omamọ rẹ ẹguọnọ ” ?
Mavọ yen o se vwo mu avwanre ẹro nẹ ẹguọnọ avwanre dia ọ rẹ omeru - u ?
Oka rẹ ẹguọnọ vọ yen ma kenu , kẹ diesorọ ?
( Ni uhoho rẹsosuọ na . )
ẸGUỌNỌ rẹ a·gaʹpe rọ dia ẹguọnọ re mu kpahen urhi , ọyen okẹ ro nẹ obọ rẹ Jihova rhe .
( 1 Jọn 4 : 7 ) Ẹguọnọ nana yen ma kenu .
O churobọ si ọdavwẹ ọgangan re vwo kpahen ohwo .
Oka rẹ ẹguọnọ nana se mu ohwo vwo ru emu esiri kẹ ihwo efa .
Ehiahiẹ ọvo djerephia nẹ ẹguọnọ re se a·gaʹpe na , “ e se vughe womarẹ uruemu re djephia . ”
Siẹrẹ e de dje ẹguọnọ tiọna kẹ avwanre yẹrẹ avwanre de dje kẹ ihwo efa , ọ cha nẹrhẹ e yeren uvi rẹ akpọ .
2 , 3 .
Idjerhe vọ yen Jihova vwo dje uvi rẹ ẹguọnọ kẹ ihworakpọ ?
Jihova dje ẹguọnọ kẹ ihworakpọ tavwen ọ ke tobọ ma Adam vẹ Ivi .
Ọ ma akpọ na rere ihworakpọ sa vwọ dia evun rọyen bẹdẹ bẹdẹ .
Ọ guọnọre nẹ ihworakpọ riavwerhen rẹ akpeyeren rayen vọnvọn vwẹ otọrakpọ na .
Jihova ma akpọ na vwọ kẹ erhuvwu rẹ avwanre , ọ dia fikirẹ ojevwe romobọ rọye - en .
O ji dje uvi rẹ ẹguọnọ phia , rọ vwọ kẹ avwanre iphiẹrophiyọ ra vwọ dia bẹdẹ bẹdẹ vwẹ Iparadaisi .
Adam vẹ Ivi vwo gbevwọsuọ nu , Jihova de dje uvi rẹ ẹguọnọ rọ ma rho kparobọ phia .
O de ru ọrhuẹrẹphiyotọ rẹ ọtanhirhe vwọ kẹ emọ rayen , vẹ imuẹro nẹ evo usun rayen che nyẹme rọyen . ( Jẹn .
3 : 15 ; 1 Jọn 4 : 10 ) Vwọrẹ uyota , Jihova ghwe vwo vuve rẹ ọtanhirhe na nu , ko ghwe no kerẹ obo rọ hwa nure .
Omarẹ ẹgbukpe 4,000 vwọ wan nu , Jihova da vwẹ Ọmọ vuọvo rọyen vwo ze izobo fikirẹ ihworakpọ .
( Jọn 3 : 16 ) Oma vwerhen avwanre mamọ fikirẹ uvi rẹ ẹguọnọ nana rẹ Jihova dje kẹ avwanre !
Die yen djerephia nẹ ihworakpọ ri jẹgba se dje uvi rẹ ẹguọnọ phia ?
E se dje uvi rẹ ẹguọnọ phia , kidie Ọghẹnẹ ma avwanre họhọ oma rọyen .
Fikirẹ umwemwu ra riuku rọyen , ọ pha bẹnbẹn re vwo dje ẹguọnọ phia , ẹkẹvuọvo e se phi ẹdia nana kparobọ womarẹ ẹgbaẹdavwọn .
Ebẹl dje ẹguọnọ rọyen phia , rọ vwọ vwẹ obo ri me yovwin ro vwori vwo ze izobo kẹ Ọghẹnẹ .
( Jẹn . 4 : 3 , 4 ) Noa dje uvi rẹ ẹguọnọ phia kẹ irivẹ rọyen , ro vwo ghwoghwo ovuẹ rẹ Ọghẹnẹ kẹ ayen vwẹ ikpe buebun , dede nẹ ayen rhọnvwe kurhẹriẹ - ẹ .
( 2 Pita 2 : 5 ) Ebraham vwẹ ẹguọnọ rẹ Ọghẹnẹ vwọ kobaro kẹ ojevwe romobọ rọyen , ọke ra vwọ vuẹ nẹ ọ vwẹ ọmọ rọyen Aizik vwo ze izobo .
( Jems 2 : 21 ) E jẹ a vwẹrokere eshare nana ri fuevun vwo dje ẹguọnọ phia , dede nẹ ọ lọhọre - e .
Idjerhe vọ yen e se vwo dje uvi rẹ ẹguọnọ phia ?
Baibol na nabọ dje fiotọ nẹ e che se dje uvi rẹ ẹguọnọ phia womarẹ “ unu ọvo - o eyẹ unu ẹrarọ - ọ ẹkẹvuọvo ọ rẹ uruemu kugbe uyota . ”
( 1 Jọn 3 : 18 ) Ọ dia o mudiaphiyọ nẹ e che se dje ẹguọnọ phia womarẹ ota rẹ unu - u .
( 1 Tẹsa .
4 : 18 ) Ẹkẹvuọvo , o mudiaphiyọ nẹ ọ je guọnọ ukẹcha rẹ ugboma ukperẹ ota rẹ unu ọvo .
Kerẹ udje , oniọvo rẹ owẹnvwe hwe , guọnọ ukẹcha rẹ emuọre ukperẹ uyeren ghevweghe .
( Jems 2 : 15 , 16 ) Ọtiọyen ẹguọnọ re vwo kpahen Jihova kugbe irivẹ rẹ avwanre ji che mu avwanre vwọ nẹrhovwo nẹ Ọghẹnẹ ‘ ji ewiowian efa ro orhọ rọyen , ’ e mi ji vwobọ vwẹ iruo na vọnvọn . ​ — Mat .
9 : 38 .
6 , 7 . ( a ) Die yen “ omamọ rẹ ẹguọnọ ” ?
( b ) Amono yen ihwo evo ri dje ẹguọnọ rẹ omeru phia ?
Ọyinkọn Jọn siri nẹ , e jẹ avwanre dje ẹguọnọ phia womarẹ “ uruemu kugbe uyota . ”
Eriyin na , ẹguọnọ rẹ avwanre me dia “ omamọ rẹ ẹguọnọ , ” ọ dia ọ rẹ “ unu diodi - i . ”
( Rom 12 : 9 ; 2 Kọr . 6 : 6 ) Kọyen e che se dje uvi rẹ ẹguọnọ phia siẹrẹ avwanre de me ruẹ - ẹ , kidie kọ cha họhọ nẹ avwanre vwẹ orọnvwọn vwo rhurhu opharo .
‘ Ẹguọnọ rẹ unu diodi ’ dia uvi rẹ ẹguọnọ - ọ .
Ọyena ghwa omeru .
E jẹ a fuẹrẹn udje evo rẹ ẹguọnọ omeru .
Eshu bru Ivi ra vwẹ ogba rẹ Idẹn , ọ da ta ota kẹ kerẹ uvi rẹ ugbeyan , ẹkẹvuọvo uruemu rọyen djerephia nẹ erhuvwu romobọ rọyen yen ọ guọnọ .
( Jẹn . 3 : 4 , 5 ) Ahitofẹl , ọyen ugbeyan rẹ Ovie Devid .
Jẹ , ukuko na o de ruero kpahen Devid fikirẹ ojevwe romobọ rọyen .
( 2 Sam . 15 : 31 ) Nonẹna , ihwo ri she nẹ ukoko na re vwọ suọ , kugbe ihwo efa re sua ohra vwẹ ukoko na , “ vwẹ eta avwerhe kugbe unuẹrarọ ” vwọ riẹriẹ ihwo fikirẹ ojevwe romobọ rayen . ​ — Rom 16 : 17 , 18 .
Onọ vọ yen ohwo vuọvo sa nọ oma rọyen ?
Ẹguọnọ omeru sua omaẹvuọ , kidie a reyọ vwọ phiẹn ihwo .
A sa reyọ vwọ phiẹn ihworakpọ , ẹkẹvuọvo a cha sa vwọ phiẹn Ọghẹnẹ - ẹ .
Jesu tobọ tanẹ a cha “ nyavwọ ” ihwo ri me ruẹ “ ibribro . ” ( Mat .
24 : 51 ) Kerẹ idibo rẹ Jihova , avwanre guọnọ kẹnoma kẹ ẹguọnọ omeru riẹriẹriẹ .
Ẹkẹvuọvo , o che yovwin siẹrẹ ohwo vuọvo da nọ oma rọyen , ‘ Ẹguọnọ mi djephia vrabọ rẹ omeru ? ’
E gbe jẹ a fuẹrẹn idjerhe irhirin re se vwo dje “ omamọ rẹ ẹguọnọ ” phia .
Die yen uvi rẹ ẹguọnọ che mu avwanre vwo ru ?
Wian vẹ aghọghọ , ọ da tobọ dianẹ e ni we sua - a .
E jẹ avwanre dje ẹguọnọ phia kẹ iniọvo avwanre tobọ “ vwẹ odjahọ . ”
( Se Matiu 6 : 1 - 4 . )
Ananayas vẹ Safira se ru ọyena - a .
Ayen guọnọre nẹ ihwo riẹn uche igho rẹ ayen torori , ayen de ji gun efian kpahọn . Oborẹ ayen ruru na da so ughwu kẹ ayen .
( Iruo 5 : 1 - 10 ) Vwọ fẹnẹ ọyena , uvi rẹ ẹguọnọ che mu avwanre vwọ chọn iniọvo avwanre uko vwẹ odjahọn .
Kerẹ udje , iniọvo re vwẹ ukẹcha kẹ Ẹko Rọvwẹrote na vwo muegbe rẹ ẹbe vẹ erọnvwọn efa re vwo yono ihwo rẹ Ọghẹnẹ , guọnọre nẹ a riẹn ẹbe rẹ ayen vwẹ ukẹcha phia vwo muegbe rọye - en .
Mavọ yen e se vwo sivwin oseghe rẹ ọghọemuo ?
Sivwin oseghe rẹ ọghọemuo .
( Se Rom 12 : 10 . )
Jesu phi uvi rẹ udje phiyotọ rọ vwọ hworhẹ awọ rẹ idibo rọyen .
( Jọn 13 : 3 - 5 , 12 - 15 ) Ofori nẹ avwanre davwẹngba mamọ rere a sa vwọ vwomakpotọ chọn ihwo efa uko .
E ku ẹwẹn ọfuanfon ku iyinkọn na tavwen ayen ki se vwo ẹruọ rẹ obo ro mu Jesu vwo ru obo ro ruru .
( Jọn 13 : 7 ) E se muọghọ kẹ ihwo efa siẹrẹ a da kẹnoma kẹ omaẹshẹ fikirẹ asan re kpo isikuru te , ekuakua re vwori , yẹrẹ uphẹn rẹ ẹga ro te avwanre obọ .
( Rom 12 : 3 ) Vwọba , ukperẹ a vwọ rioma kpahen ihwo efa , ofori nẹ e nene ayen ghọghọ ọke re de jiri ayen , ọ da tobọ dianẹ avwanre ji toroba iruo rẹ ayen ruru na .
Diesorọ o vwo fo nẹ e jiri ihwo nẹ otọ rẹ ubiudu avwanre rhe ?
Jiri ihwo vwo nẹ ubiudu wẹn rhe .
E jẹ avwanre reyọ kuphẹn kuphẹn ro rhiephiyọ vwo jiri ohwohwo , kidie a sa vwẹ “ ota esiri ” tiọyena vwọ bọn ohwohwo gan . ( Ẹfe .
4 : 29 ) Ẹkẹvuọvo , e jẹ ujiri na nẹ otọ rẹ ubiudu avwanre rhe .
Ọ rha dia ọtiọye - en , o che hirhephiyọ eta rẹ ophiẹnvwe , a rha cha sa vwẹ uchebro ro fori vwọ kẹ ohwo re jirẹ na - a .
( Isẹ 29 : 5 ) Ohwo omeru yen jiri ohwo nẹ , ọ me hanrhọ vwẹ obuko .
Ọyinkọn Pọl ọyen uvi rẹ udje rẹ ohwo rọ kẹnoma kẹ omeru , ọ nabọ dje ẹguọnọ phia womarẹ ujiri rọ vwọ kẹ ihwo efa .
Kerẹ udje , ọ nabọ jiri Inenikristi rẹ Kọrẹnt fikirẹ omamọ uruemu evo rẹ ayen vwori .
( 1 Kọr . 11 : 2 ) Ọke rẹ ayen vwo ru obo re chọre , ọ da ghwọku ayen vwọrẹ ẹguọnọ . ​ — 1 Kọr .
11 : 20 - 22 .
Idjerhe ọvo re vwo ruẹse ji dje ẹguọnọ phia , ọyen ra vwọ vwẹ ukẹcha kẹ iniọvo rẹ avwanre re guọnọ ukẹcha ( Ni ẹkorota 12 )
Mavọ yen e se vwo dje uvi rẹ ẹguọnọ phia ọke re de ruẹse ?
Dia ohwo ro ruẹse .
Jihova jurhi kẹ avwanre nẹ e ruẹse kẹ iniọvo avwanre .
( Se 1 Jọn 3 : 17 . )
Ẹkẹvuọvo , ofori nẹ e ruo nẹ otọ rẹ ubiudu rhe , ọ dia fikirẹ ojevwe romobọ - ọ .
Nọ oma wẹn : ‘ Edafe , igbeyan , vẹ ihwo ri se ruẹse kẹ vwẹ rhivwin yen mi ruẹse kẹ , gbanẹ mi ji ruẹse kẹ iniọvo ri mi vugheri - i yẹrẹ e re dia ivwiogbere ? ’
( Luk 14 : 12 - 14 ) Ọ da rha dianẹ oniọvo ọvo kpare okọn rẹ akpeyeren rọyen kufia fikirẹ orharhe rẹ orhiẹn ro bruru vwo ?
Yẹrẹ , ọ da dianẹ oniọvo wo durhie rhe uwevwin wẹn rha sa kpẹvwẹ owẹ fikirẹ oborẹ wo ru kẹ vwo ?
Uchebro nana sa chọn wẹ uko : “ Ovwan ghọ erhorha we guẹ - ẹ . ”
( 1 Pita 4 : 9 ) Wo de nene uchebro nana , oma cha vwerhen owẹ kidie wo ruẹse nẹ otọ rẹ ubiudu wẹn rhe . ​ — Iruo 20 : 35 .
( a ) Ọke vọ yen ọ ma vwọ bẹn ra vwọ chọn otu re vwiẹre uko ?
( b ) Erhọ yen erọnvwọn evo re se ru vwọ chọn otu re vwiẹre uko ?
Chọn otu re vwiẹre uko .
Iji rẹ Baibol nana rọ tare nẹ , “ cha otu rẹ evwiẹre uko , chirako rẹ ayen ejobi ” sa nẹrhẹ a riẹn sẹ avwanre vwo uvi rẹ ẹguọnọ . ( 1 Tẹsa .
5 : 14 ) Dede nẹ iniọvo buebun re vwiẹre ẹsosuọ sa rhoma rhe gan ukuko na , efa guọnọ edirin vẹ ukẹcha rẹ avwanre .
A sa vwẹ Baibol vwo bru ayen uche , vuẹ ayen nẹ ayen nene avwanre kpo aghwoghwo , yẹrẹ nabọ ghwọrọ ọke vwọ kerhọ kẹ ayen .
Vwọba , ukperẹ e di vwo brorhiẹn nẹ oniọvo nana “ ganre ” ọyena yen “ vwiẹre , ” e jẹ avwanre noso nẹ avwanre eje vwo asan ra da gan vẹ asan ra da vwiẹrẹ .
Ọyinkọn Pọl tobọ rhọnvwe nẹ o vwo asan ọyen da vwiẹrẹ .
( 2 Kọr . 12 : 9 , 10 ) Ọtiọyena , ofori nẹ avwanre bicha ohwohwo .
Die yen ofori nẹ e ru rere a sa vwọ sẹro rẹ ufuoma vwevunrẹ ukoko na ?
Guọnọ ufuoma .
Davwẹngba rere wo se vwo vwo ufuoma vẹ iniọvo wẹn , ọ da tobọ dianẹ wo niro nẹ e shenyẹ wẹ , yẹrẹ e vwo ẹruọ wẹ - ẹn .
( Se Rom 12 : 17 , 18 . )
E de yovwunu nẹ otọ rẹ ubiudu rhe kẹ ohwo rẹ avwanre gbeku , ọyena sa nẹrhẹ ẹwẹn rọyen totọ .
Kerẹ udje , ukperẹ wọ vwọ tanẹ , “ Ọ da vwẹ nẹ ọtiọyen wo niro , ” rhọnvwe echobọ wẹn rere wọ ta , “ Biko wọ ghwọ - ọ , me ta chọ . ”
Ufuoma pha ghanghanre vwevunrẹ orọnvwe .
E jẹ eya gbe eshare kẹnoma kẹ uruemu re vwo me ruẹ kerẹ ihwo ri vwo ẹguọnọ rẹ ohwohwo vwẹ azagba , jẹ ayen kunu , ghworo ohwohwo unu , yẹrẹ họnra vwẹ uwevwin .
Mavọ yen avwanre se vwo djephia nẹ evwoghovwo rẹ avwanre ọyen ọ rẹ obọdẹn ?
Vwo ghovwo ohwohwo .
Ohwo de gbe avwanre ku , ofori nẹ e vwo ghovwo rere a kpairoro vrẹ obo ro ruru .
E de “ chirako rẹ ohwohwo vwẹ evun rẹ ẹguọnọ , pharhe ra vwọ yọnre okugbe rẹ [ ẹwẹn ] na vwẹ ẹguọnọ rẹ ufuoma , ” ke se vwo ghovwo oruchọ rẹ ihwo re tobọ riẹn nẹ ayen gbe avwanre ku - u . ( Ẹfe .
4 : 2 , 3 ) Tavwen evwoghovwo rẹ avwanre ke sa dia ọ rẹ obọdẹn , ofori nẹ “ emu fobọ [ da ] ” avwanre te ẹdia re vwo phi ota na phiyọ evu - un .
( 1 Kọr . 13 : 4 , 5 ) Wo de phi ota phiyọ evun , o che miovwo oyerinkugbe wẹn vẹ iniọvo na , kugbe Jihova . ( Mat .
6 : 14 , 15 ) Siẹrẹ avwanre da nẹrhovwo kẹ ihwo re gbe avwanre ku , ọyena odjephia nẹ avwanre vwo uruemu rẹ evwoghovwo . ​ — Luk 6 : 27 , 28 .
Ẹro vọ yen ofori nẹ e vwo ni uphẹn rẹ ẹga ro te avwanre obọ ?
Guọnọ erhuvwu rẹ ihwo efa .
Siẹrẹ uphẹn rẹ ẹga de te avwanre obọ vwẹ ukoko na , ofori nẹ a reyọ kerẹ uphẹn re vwo dje uvi rẹ ẹguọnọ phia , ọ dia a vwọ guọnọ “ erhuvwu rẹ oma [ avwanre - e ] , ẹkẹvuọvo erhuvwu rẹ ọrivẹ [ avwanre ] . ” ( 1 Kọr .
10 : 24 ) Kerẹ udje , iniọvo re vwẹrote echidiotọ vwẹ emẹvwa vẹ eghwẹkoko yen ke te ọguan na tavwen ihwo efa ke cha .
Ẹkẹvuọvo , ukperẹ ayen vwọ reyọ uphẹn yena vwọ guọnọ omamọ rẹ asan kẹ oma rayen vẹ orua rayen , asan rọ sa nẹrhẹ ayen ruiruo rayen fiotọ yen buebun rayen chidia , ọ da tobọ dianẹ asan na ghwe shephiyọ kẹ aye - en .
Vwẹ idjerhe nana , kẹ ayen se dje uvi rẹ ẹguọnọ phia .
Mavọ yen wọ sa vwọ vwẹrokere omamọ rẹ udje rayen ?
Die yen uvi rẹ ẹguọnọ che mu ohwo ro ru umwemwu ọgangan vwo ru ?
Fan imwemwu wẹn rere wo siobọnu ayen .
Iniọvo evo ri ru umwemwu egangan siẹ umwemwu rayen nẹ fikirẹ omavovwẹ , yẹrẹ kidie ayen guọnọ ku ihwo phiyotọ - ọ .
( Isẹ 28 : 13 ) Oka rẹ uruemu tiọyena dje ẹguọnọ phia - a , kidie ọ cha so ọmiaovwẹ kẹ orumwemwu na kugbe ihwo efa .
O se gbowọphiyọ ufuoma rọhẹ evun rẹ ukoko na , ji si ẹwẹn ọfuanfon rẹ Jihova no .

( Ẹfe .
4 : 30 ) Uvi rẹ ẹguọnọ che mu oniọvo ro ru umwemwu ọgangan vwọ ta obo ro ruru kẹ ekpako na rere a sa vwẹ ukẹcha ro fori vwọ kẹ . ​ — Jems 5 : 14 , 15 .
Mavọ yen uvi rẹ ẹguọnọ ghanre te ?
Ẹguọnọ yen uruemu rọ ma ghanre kparobọ .
( 1 Kọr . 13 : 13 ) Ọyen nẹrhẹ a riẹn nẹ avwanre idibo rẹ Jesu kugbe ihwo re vwẹrokere Jihova rọ dia Esiri rẹ ẹguọnọ . ( Ẹfe .
5 : 1 , 2 ) Ọyinkọn Pọl de si : “ Mi [ rhe ] vwo ẹguọnọ - ọ , yo mẹvwẹ ohwo diodi . ” ( 1 Kọr .
13 : 2 ) Ọtiọyena , e gbe jẹ ẹguọnọ rẹ avwanre dia ọ rẹ “ unu ọvo - o , ” ẹkẹvuọvo “ ọ rẹ uruemu kugbe uyota . ”
“ We roro ni mi rhi phi ufuoma phihọ akpọ - ọ , me vwẹ ufuoma rhe - e , ẹkẹvuọvo ọlọkọ . ” ​ — MAT .
10 : 34 .
UNE : 125 , 135
Die yen “ ọlọkọ ” na rẹ Jesu tare nẹ ọyen cha ghwa rhe ?
Mavọ yen wọ sa vwọ sẹro rẹ evun - ẹfuọn wẹn kẹ Jihova siẹrẹ ihwo rẹ orua wẹn da vwọso ẹga rẹ uyota ?
Die yen sa chọn wẹ uko siẹrẹ ohwo rẹ orua wẹn de vrẹn nẹ ukoko na ?
1 , 2 . ( a ) Ufuoma vọ yen avwanre riavwerhen rọyen ?
( b ) Diesorọ e vwo jẹ obọdẹn rẹ ufuoma evwo enẹna ?
( Ni uhoho rẹsosuọ na . )
AVWANRE eje guọnọ yeren akpọ rẹ ufuoma , rọ vrabọ rẹ ẹnwan .
Ọtiọyena , ọ vwerhoma nẹ avwanre vwo “ ufuoma rẹ Ọghẹnẹ , ” rọ dia ẹwẹn re dọe rọ nẹrhẹ a vrabọ rẹ ẹnwan okamuka !
( Fil . 4 : 6 , 7 ) Avwanre ji vwo omamọ rẹ oyerinkugbe vẹ Jihova , yẹrẹ avwanre vẹ “ Ọghẹnẹ rhuẹrẹ kugbe , ” kidie avwanre vwomakpahotọ kẹ . ​ — Rom 5 : 1 .
Ẹkẹvuọvo , ọke rẹ Ọghẹnẹ cha vwọ kẹ avwanre obọdẹn rẹ ufuoma ji rhi te - e .
Ẹdẹ re koba re de yerẹn na pha brabra , ihwo buebun ri gbe ozighi je riariẹ avwanre phiyọ . ( 2 Tim .
3 : 1 - 4 ) Avwanre je họnra vwọsua Eshu vẹ iyono rẹ efian ro titẹ . ( 2 Kọr .
10 : 4 , 5 ) Jẹ , ọkiọvo ihwo rẹ orua rẹ avwanre rehẹ evun rẹ ukoko na - a , yen ma dia ikprowọ vwọ kẹ ufuoma rẹ avwanre .
Evo sa vwẹ esegbuyota rẹ avwanre vwọ jehwẹ , ayen sa tanẹ avwanre guọnọ hra orua na , yẹrẹ tobọ djoshọ mu avwanre nẹ ayen cha sen avwanre siẹrẹ avwanre rha vrẹn nẹ ukoko na - a .
Ẹro vọ yen ofori nẹ e vwo ni omukpahen ro nẹ obọ rẹ ihwo rẹ orua cha ?
Mavọ yen e se vwo yerin ghene omukpahen tiọyen ?
3 , 4 . ( a ) Mavọ yen uyono rẹ Jesu djobọte ihwo wan ?
( b ) Ọke vọ yen ọ ma vwọ bẹn re vwo nene Jesu ?
Jesu riẹnre nẹ uyono rọyen cha hẹriẹ ihwo , ọ je riẹn nẹ idibo rọyen guọnọ uduefiogbere kidie ihwo cha vwọso ayen .
Omukpahen tiọna se gbowọphiyọ oyerinkugbe vẹ ufuoma rọhẹ evun rẹ orua rayen .
Jesu da ta : “ We roro ni mi rhi phi ufuoma phihọ akpọ - ọ , me vwẹ ufuoma rhe - e , ẹkẹvuọvo ọlọkọ .
Me rhere rhi phi ohẹriẹ phihọ uvwre rẹ ọsẹ vẹ ọmọ , ọmọtẹ vẹ oni rọye , kugbe aye vẹ oniorọvwe rọye .
Uwevwi rẹ ohwo ọye eghrẹ [ rọyen ] epha . ” ​ — Mat .
10 : 34 - 36 .
Kidie nẹ Jesu guọnọre nẹ idibo rọyen riẹn obo ri che nẹ obuko rọyen rhe siẹrẹ ayen de nene , ọ da ta : “ We roro ni mi rhi phi ufuoma phihọ akpọ - ọ . ”
Ọtiọyena , uyono rọyen cha hẹriẹ ihwo .
Vwọrẹ uyota , ọdavwẹ rẹ Jesu ọyen o vwo ghwoghwo ota rẹ Ọghẹnẹ , ọ dia orua rẹ ihwo yen ọ guọnọ hra - a .
( Jọn 18 : 37 ) Dedena , e che rhiẹromrẹ ebẹnbẹn siẹrẹ e de nene uyono rẹ Jesu , ọ da dianẹ igbeyan yẹrẹ ihwo rẹ orua rẹ avwanre rhọnvwe rhiabọreyọ - ọ .
Die yen idibo rẹ Jesu rhiẹromrẹ ?
Jesu kere omukpahen rẹ orua ba oja rẹ idibo rọyen che rhiẹromrẹ . ( Mat .
10 : 38 ) Ayen guọnọ akoechiro rere ayen se vwo djephia nẹ ayen muwan rẹ ayen vwọ dia idibo rẹ Jesu , kidie ihwo rẹ orua cha vwẹ ayen jehwẹ yẹrẹ djẹ ayen nẹ oma .
Dedena , obo ri che te ayen obọ che bun vrẹ obo ri ghwru va ayen obọ . ​ — Se Mak 10 : 29 , 30 .
Die yen ofori nẹ a karophiyọ siẹrẹ ihwo rẹ orua da vwọso avwanre ?
Avwanre che vwo ẹguọnọ rẹ ihwo rẹ orua rẹ avwanre ọ da tobọ dianẹ ayen vwọso esegbuyota rẹ avwanre , ẹkẹvuọvo ofori nẹ avwanre karophiyọ nẹ ẹguọnọ rẹ Ọghẹnẹ vẹ Jesu yen ma kenu . ( Mat .
10 : 37 ) Noso nẹ Eshu cha davwẹngba rọ vwọ reyọ ẹguọnọ re vwo kpahen ihwo rẹ orua , vwọ guọghọ ọyọnregan rẹ avwanre .
E gbe jẹ a fuẹrẹn ẹdia evo ri churobọ si omukpahen rẹ orua kugbe obo re se vwo chirakon rayen .
Ẹro vọ yen ofori nẹ wo vwo ni ẹdia wẹn ọ da dianẹ ọrivẹ wẹn hẹ evun rẹ ukoko na - a ?
Baibol na si avwanre orhọ nẹ ihwo re rọvwọnre cha “ mrẹ ukpokpohgo . ”
( 1 Kọr . 7 : 28 ) Wọ rha rọvwọn vwevunrẹ ukoko na - a , ọyena se toroba ebẹnbẹn wẹn .
Dedena , ofori nẹ wọ vwẹ ẹro rẹ Jihova vwo ni ẹdia wẹn na , vwo no .
Wọ hẹrioma yẹrẹ fan orọnvwe kidie nẹ ọrivẹ wẹn rhọnvwe ga Jihova - a . ( 1 Kọr .
7 : 12 - 16 ) Ofori nẹ aye muọghọ kẹ ọshare rọyen rọhẹ evun rẹ ukoko na - a , dede nẹ ọ cha sa kobaro rẹ uyono rẹ Ota rẹ Ọghẹnẹ vwevunrẹ orua na - a .
Ọtiọyen o ji fo nẹ ọshare dje ẹguọnọ vẹ erorokẹ kẹ aye rọyen rọhẹ ukoko na - a . ​ — Ẹfe .
5 : 22 , 23 , 28 , 29 .
Enọ vọ yen wọ sa nọ oma wẹn siẹrẹ ọrivẹ wẹn da guọnọ nẹ wo siobọ rẹ ẹga wẹn kpotọ ?
Ọrivẹ wẹn da guọnọ nẹ wo siobọ rẹ iruo rẹ ẹga wẹn kpotọ vwo ?
Kerẹ udje , ọshare rẹ oniọvo aye ọvo kere ẹdẹ evo kẹ ro de se kpo aghwoghwo .
Wọ da hẹ ẹdia tiọyen , nọ oma wẹn : ‘ Ọrivẹ mẹ guọnọ dobọ rẹ ẹga mẹ ji ?
Ọ rha dia ọtiọye - en , mi se ru obo rọ tare na ? ’
Iroro tiọyena sa chọn wẹ uko vwo si ebẹnbẹn evo nẹ orọnvwe wẹn . ​ — Fil .
4 : 5 .
Mavọ yen Inenikristi se vwo yono emọ rayen vwẹ idjerhe rẹ ayen da muọghọ kẹ ọsẹ yẹrẹ oni rayen rọhẹ ukoko na - a ?
Ọ sa dia bẹnbẹn re se vwo yono emọ siẹrẹ a da rọvwọn ohwo rọhẹ ukoko na - a .
Kerẹ udje , ofori nẹ wo yono emọ na , ayen vwo ru nene iji rẹ Baibol nana : “ Mu ọghọ kẹ ọsẹ wẹn vẹ oni wẹn . ” ( Ẹfe .
6 : 1 - 3 ) Ẹkẹvuọvo , die yen ofori nẹ wo ru ọ da dianẹ ohwo vwọ rọvwọnre muọghọ kẹ iji rẹ Baibol na - a ?
Dia omamọ rẹ udje rere wo muọghọ kẹ .
Tẹnrovi omamọ uruemu rọyen , wo jiro .
Wọ ta erharhe eta kpahen ọrivẹ wẹn vwẹ irharo rẹ emọ na - a .
Ukperẹ ọyena , dje kẹ ayen nẹ ohwo ọvuọvo yen cha jẹ ojẹ sẹ ọ cha ga Jihova .
Omamọ rẹ uruemu rẹ emọ na sa tobọ nẹrhẹ ọrivẹ wẹn rhiabọreyọ ẹga rẹ uyota .
Reyọ kuphẹn kuphẹn vwo yono emọ wẹn uyota na ( Ni ẹkorota 10 )
Idjerhe vọ yen emiọvwọn se vwo yono emọ rayen Ota rẹ Ọghẹnẹ ọ da dianẹ ọrivẹ rayen ga Jihova - a ?
Ọkiọvo , ọshare yẹrẹ ayen wẹn rọhẹ evun rẹ ukoko na - a , sa tanẹ emọ na vwobọ vwẹ erẹ rẹ egedjọ yẹrẹ yono iyono rẹ ẹga rẹ efian .
Eshare evo sa tobọ tanẹ eya rayen vwẹ Baibol vwo yono emọ na - a .
Dedena , aye na cha davwẹngba rọyen eje ro vwo yono emọ na Ota rẹ Ọghẹnẹ .
( Iruo 16 : 1 ; 2 Tim . 3 : 14 , 15 ) Kerẹ udje , emọ na da dia imitete , ọshare na sa sen nẹ aye rọyen yono ayen yẹrẹ mu ayen nene oma kpo uyono - o .
Dede nẹ o che muọghọ kẹ orhiẹn rọyen , jẹ ọ cha reyọ kuphẹn kuphẹn ro rhiephiyọ vwọ vuẹ emọ na kpahen esegbuyota rọyen .
Vwẹ idjerhe tiọyena , ko se yono ayen kpahen Jihova kugbe irhi rọyen .
( Iruo 4 : 19 , 20 ) Ẹkẹvuọvo , emọ na ọvo yen che brorhiẹn sẹ ayen cha ga Jihova . ​ — Urhi 30 : 19 , 20 .
*
Die yen sa so ebẹnbẹn vwẹ uvwre wẹn vẹ ihwo orua wẹn ?
Ọ sa dianẹ ọke rẹ avwanre vwọ ton uyono rẹ Baibol phiyọ vẹ Iseri rẹ Jihova , avwanre vuẹ ihwo rẹ orua rẹ avwanre kpahọ - ọn .
Ẹkẹvuọvo , esegbuyota rẹ avwanre vwọ ganphiyọ na , avwanre de noso nẹ ofori nẹ avwanre vuẹ ayen .
( Mak 8 : 38 ) Ọ da dianẹ ihwo orua wẹn vwọso wẹ fikirẹ orhiẹn - ebro wẹn , roro kpahen awọẹjẹ nana re sa chọn wẹ uko vwọ yọnregan , ji siobọ rẹ ebẹnbẹn na kpotọ .
Die yen sa nẹrhẹ ihwo rẹ orua rehẹ ukoko na - a mu kpahen avwanre , kẹ mavọ yen e se vwo dje erorokẹ phia ?
Roro kẹ ihwo orua wẹn .
Oma vwo vwerhẹn avwanre fikirẹ uyota rẹ avwanre mrẹvughe na , ihwo rẹ orua rẹ avwanre se roro nẹ a phiẹn avwanre yẹrẹ avwanre ro ukoko rẹ odjahọn re .
Ayen se roro nẹ avwanre rhe vwo ẹguọnọ raye - en , kidie avwanre vẹ ayen rha ria erẹ kuẹgbe - e .
Oshọ rẹ obo re cha phia kẹ wẹ siẹrẹ wo de ghwu nu se mu ayen .
Ofori nẹ avwanre dje erorokẹ phia womarẹ a vwọ nabọ kerhọ , rere e se vwo vwo ẹruọ rẹ ọdavwẹ rayen .
( Isẹ 20 : 5 ) Ọyinkọn Pọl davwẹngba ro vwo vwo ẹruọ rẹ “ ihwo ejobi ” rere o se vwo ghwoghwo ota kẹ ayen .
Avwanre sa vwẹrokere . ​ — 1 Kọr .
9 : 19 - 23 .
Mavọ yen ofori nẹ avwanre vẹ ihwo orua rẹ avwanre ta ota wan ?
Ta ota kẹ ayen dẹndẹn .
Baibol na da ta : “ We jẹ ota rẹ ovwan dia dẹndẹn . ”
( Kọl . 4 : 6 ) Avwanre sa nẹrhovwo kẹ Jihova nẹ ọ kẹ avwanre ẹwẹn ọfuanfon rọyen rere e se vwo dje omamọ rọyen phia ọke rẹ avwanre vẹ ihwo orua avwanre da ta ota .
E nene phraphro kpahen iyono rẹ ẹga raye - en .
Ayen da hanrhe yẹrẹ ru obo ri miovwin avwanre ivun dede , avwanre sa vwẹrokere udje rẹ iyinkọn na .
Pọl de si : “ A harha , yẹ avwanre nẹ ẹrhovwo ; e de kpokpo avwanre , yẹ avwanre chiro ; re de gbe odẹ rẹ avwanre kuẹ , yẹ avwanre guọnọ arhuẹrẹ . ” ​ — 1 Kọr .
4 : 12 , 13 .
Erere vọ yen no cha siẹrẹ e de vwo omamọ rẹ uruemu ?
Vwo omamọ rẹ uruemu .
Dede nẹ ofori ra vwọ ta ota dẹndẹn kẹ ihwo rẹ orua re vwọsua avwanre , omamọ rẹ uruemu yen me yovwin .
( Se 1 Pita 3 : 1 , 2 , 16 . )
Womarẹ udje wẹn , jẹ ihwo rẹ orua wẹn mrẹvughe nẹ orọnvwe rẹ Iseri rẹ Jihova vọnre vẹ omavwerhovwẹn , ayen nabọ vwẹrote emọ , yeren omamọ rẹ akpọ , je kẹnoma kẹ obo re brare .
Ihwo orua rẹ avwanre rha tobọ kurhẹriẹ dede - e , oma sa vwerhen avwanre nẹ avwanre fuevun ru oborẹ Jihova guọnọre .
Mavọ yen e se vwo muegbe phiyotọ rere a sa kẹnoma kẹ ẹdia re sa so aphro ?
Muegbe phiyotọ .
Vwẹro roro ẹdia re sa so aphro rere wọ jiroro rẹ obo wo che ru .
( Isẹ 12 : 16 , 23 ) Oniọvo aye ọvo rọ dia Australia da ta : “ Ọsẹ - orọnvwe mẹ vwọso ẹga na mamọ .
Mẹ vẹ ọshare mẹ da guọnọ ra mrẹ , avwanre nẹrhovwo kẹ Jihova nẹ ọ chọn avwanre uko rere a sa riẹn oma ghwa siẹrẹ ọ da hanrhe avwanre .
Avwanre muegbe rẹ uyovwinrota sansan ri che fi ẹghwọ - ọ .
Avwanre je kẹnoma kẹ ikuegbe ogrongron , rere otaẹtakuẹgbe na vwo jẹ aphro ro shekpahen ẹga efio ; avwanre je dia krẹ - ẹ . ”
Mavọ yen wọ sa vwọ kẹnoma kẹ re vwo brorhiẹn kuẹ oma rẹ ohwo ?
Vwọrẹ uyota , wọ cha sa kẹnoma kẹ ẹdia eje re sa so aphro vwẹ uvwre wẹn vẹ ihwo rẹ orua wẹ - ẹn .
Aphro tiọyena sa nẹrhẹ wo brorhiẹn ku oma wẹn , kidie wo vwo ẹguọnọ rẹ ihwo orua wẹn , wọ je guọnọ ru obo re vwerhen ayen oma ọkieje .
Ẹwẹn wẹn de kpokpo uwe , davwen wọ vwẹ evun - ẹfuọn wẹn kẹ Jihova vwọ kobaro kẹ ẹguọnọ ru wo vwo kpahen orua wẹn .
Orhiẹn - ebro tiọyena sa nẹrhẹ ayen riẹn nẹ , re vwo ru nene oborẹ Baibol na tare , ọyen ota rẹ arhọ vẹ ughwu .
Obo rọ wanre eje , karophiyọ nẹ wọ cha sa gba ihwo efa vwọ rhiabọreyọ uyota na - a .
Ukperẹ ọtiọyen , jẹ ayen mrẹ erere rọ herọ siẹrẹ e de yeren akpọ nene iji rẹ Jihova .
Uphẹn rẹ ayen vwọ jẹ ojẹ rẹ ayen vwọ ga Jihova rhiephiyọ kẹ ayen , kirobo ro ji rhiephiyọ kẹ avwanre . ​ — Aiz .
48 : 17 , 18 .
17 , 18 .
Die yen sa chọn wẹ uko siẹrẹ ohwo rẹ orua wẹn de chukoku Jihova ?
Siẹrẹ a da djẹ ohwo rẹ orua wẹn nẹ ukoko , yẹrẹ ọ da vwẹ arogba rọyen vrẹn nẹ ukoko na , ọyena sa dia kerẹ adjara re vwo duvwun ohwo .
Mavọ yen wo se vwo chirakon rẹ ọmiaovwẹ na ?
Muomaphiyọ iruo rẹ ẹga na .
Muomaphiyọ isese rẹ Baibol re kẹdẹ kẹdẹ , muegbe vwọ kẹ uyono , wọ me je ra , vwobọ vwẹ iruo aghwoghwo na , ji nẹrhovwo vwọ kẹ ẹgba wo vwo chirakon .
( Jude 20 , 21 ) Uvweri wo vwo vwobọ vwẹ iruo rẹ ẹga na da ro wẹ vwo ?
Wo phiobọ otọ - ọ !
Wo de yono Ota rẹ Ọghẹnẹ ọkieje , ọyena sa chọn wẹ uko vwo sun iroro wẹn .
Roro kpahen obo re phia kẹ ohwo ro si Une Rẹ Ejiro 73 .
O vwo ọke ọvo rẹ iroro ọchọchọ vwọ ro evun rẹ ẹwẹn rọyen . Ẹkẹvuọvo , ẹga rọ vwọ kẹ Jihova da chọn uko vwọ kpọ iroro rọyen vi .
( Une 73 : 16 , 17 ) Ẹga rẹ Jihova je sa chọn wẹ uko vwo ru ọtiọyen .
Mavọ yen wo se vwo muọghọ kẹ ọrhuẹrẹphiyotọ rẹ Jihova vwọ ghwọkuẹ ihwo rọyen ?
Muọghọ kẹ ọghwọku rẹ Jihova .
Jihova riẹnre nẹ ọghwọku rọyen sa miavwa ohwo oma ẹsosuọ , ẹkẹvuọvo o se fierere kẹ avwanre eje , ji te ohwo ra djẹ nẹ ukoko .
( Se Hibru 12 : 11 . )
Kere udje , Jihova vuẹ avwanre nẹ e “ kuoma gbe ” orumwemwu rọ rhọnvwe kurhẹriẹ - ẹ .
( 1 Kọr . 5 : 11 - 13 ) Ofori nẹ a kẹnoma kẹ , dede nẹ ẹdjẹ ra djẹrẹ na da avwanre ; e nene ta ota womarẹ ifonu , ileta , i - mel , yẹrẹ erọnvwọn efa tiọye - en .
Iphiẹrophiyọ vọ yen avwanre se vwo ?
Vwo iphiẹrophiyọ .
Ẹguọnọ “ phierohọ emu ejobi . ” Ọtiọyena , gbe vwo iphiẹrophiyọ nẹ ihwo ri chukoku Jihova che rhivwin bro rhe .
( 1 Kọr . 13 : 7 ) Wo de noso nẹ ohwo rẹ orua wẹn dje oka rẹ okurhẹriẹ phia , wọ sa nẹrhovwo nẹ o vwo ẹgba womarẹ Ota rẹ Ọghẹnẹ rere ọ sa kpahenphiyọ edurhie rẹ Jihova nana : “ Rhivwi rhe . ” ​ — Aiz .
44 : 22 .
Die yen ofori nẹ wo ru siẹrẹ ihwo rẹ orua wẹn de mukpahen owẹ kidie nẹ wo nene Jesu ?
Jesu tare nẹ e jẹ ẹguọnọ rẹ avwanre vwo kpahọn , gan nọ ọ rẹ avwanre vwo kpahen ihworakpọ .
O vwo imuẹro nẹ idibo rọyen che fiudugberi fuevun kẹ , otoro omukpahen rẹ orua rẹ ayen rhiẹromrẹ - ẹ .
Ọ da dianẹ “ ọlọkọ ” ro evun rẹ orua wẹn kidie nẹ wo nene Jesu , vwẹroso Jihova nẹ ọ cha chọn wẹ uko vwo yerin ghene . ( Aiz .
41 : 10 , 13 ) Riẹn nẹ oma wẹn vwerhen Jihova vẹ Jesu , ayen cha hwosa kẹ wẹ fikirẹ evun - ẹfuọn wẹn .
Wọ da guọnọ evuẹ efa ri shekpahen obo re se vwo yono emọ vwẹ uwevwin rẹ ọsẹ yẹrẹ oni na ọvo da ga Jihova , ni “ Enọ rẹ Ihwo ri Se Ẹbe Avwanre Nọre ” rọhẹ Uwevwin Orhẹrẹ rẹ August 15 , 2002 ( ọ rẹ oyibo ) .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ọvo usun rẹ asan re de ruẹ aghwoghwo azagba vwẹ Lagos , rọ dia orere ro me vwo ihwo bun vwẹ Africa .
Omarẹ ihwo esan yen nokpẹn rẹ uyono rẹ Baibol vwẹ etinẹ kemeranvwe kemeranvwe
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2016 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
JOSẸF RẸ ARIMATIA riẹn obo re kẹ rẹ uduefiogbere ro se vwo bru Pọntiọs Pailet ra - a .
Ota rẹ ohwo fobọ rua Pọntiọs Paileti - i .
Jẹ , tavwen e ki se shi Jesu e che bru Pailet ra , ra nokpẹn rẹ orivwin rọyen .
Ẹkẹvuọvo , ọ dia oborẹ Josẹf rorori yen ọ mrẹre ọke ro vwo bru Pailet ra - a .
Onotu rẹ isodje na vwọ vwẹ imuẹro kẹ Pailet nẹ Jesu ghwu re , o de siobọnu orivwin na .
Kpakpata , Josẹf ro ji vwere uvweri , de rhivwin kpo asan re de hwe Jesu . ​ — Mak 15 : 42 - 45 .
Ono yen Josẹf rẹ Arimatia ?
Oyerinkugbe vọ yen ọ vẹ Jesu vwori ?
Diesorọ o vwo fo nẹ a fuẹrẹn ikuegbe rọyen ?
Vwẹ ikuegbe rẹ akpeyeren rẹ Jesu ro siri , Mak se “ Josẹf ohwo rẹ Arimatia , ọdiaguare re mu ọghọ kẹ . ”
Aguare rọ ta na cha dia Sahẹdrin na , rọ dia aguare rẹ ihwo rẹ Ju ro me kpenu ; ediaguare rẹ Sahẹdrin na yen sun rẹ ihwo rẹ Ju .
( Mak 15 : 1 , 43 ) Kidie nẹ Josẹf ọyen ọvo usun rẹ ediaguare na , ọyensorọ o se vwo bru Pọntiọs Pailet ra .
O gbe ohwo unu ra vwọ riẹn nẹ Josẹf ọdafe - e . ​ — Mat .
27 : 57 .
Wo se fiudugberi rhọnvwe nẹ Jesu Ovie wẹn ?
Ediaguare na eje rẹ Sahẹdrin na vwo utuoma kpahen Jesu .
Kọyensorọ ayen vwo kuevunkugbe hwe Jesu .
Ẹkẹvuọvo , e se Josẹf “ ohwo esiri kugbe ọvwata . ”
( Luk 23 : 50 ) Vwọ fẹnẹ buebun rẹ ediaguare ichekọ na , Josẹf fuevun , ọ je davwẹngba vwọ yọnrọn irhi rẹ Ọghẹnẹ .
Kidie nẹ o “ ji rhẹro rẹ Uvie rẹ Ọghẹnẹ , ” o rhe gbe avwanre unu nẹ odibo rẹ Jesu - u . ( Mak 15 : 43 ; Mat .
27 : 57 ) Ọkiọvo , o rhiabọreyọ aghwoghwo rẹ Jesu kidie o vwo omavwerhovwẹn kpahen uyota kugbe orhiẹn - esiri .
Jọn 19 : 38 tare nẹ Josẹf “ odibo ri Jesu , ẹkẹvuọvo vwẹ odjahọ , fikirẹ ọshọ [ rẹ ihwo ] ri Ju . ”
Die yen Josẹf djoshọ rọyen ?
Ọ riẹnre nẹ ihwo rẹ Ju vwo utuoma kpahen Jesu , ọ je riẹn nẹ ohwo ro dje oma phia nẹ ọyen odibo rẹ Jesu , a cha djẹ nẹ sinegọg na .
( Jọn 7 : 45 - 49 ; 9 : 22 ) Ohwo ra djẹ nẹ sinegọg na che hirharoku ehwẹjẹ , a cha siọn , ji muo imu .
Oshọ yena yen nẹrhẹ Josẹf djahen esegbuyota ro vwo kpahen Jesu .
Kidie o de dje oma phia , a cha reyọ ẹdia rọyen mie .
Ọ dia Josẹf ọvo yehẹ ẹdia nana - a .
Jọn 12 : 42 vuẹ avwanre nẹ , “ Buebu mrẹmrẹ vwẹ usun rẹ ihwo ri vwo ogangan na de segbuyota , ẹkẹvuọvo oshọ ri Farisi na gbi jẹ ayen rhọvwọ phia - a , a da rha djẹ ayen nẹ evun ri Sinegọg . ”
Ohwo ọfa rọ jehẹ ẹdia nana yen Nikodimọs rọ je dia ọvo usun rẹ ediaguare rẹ Sahẹdrin na . ​ — Jọn 3 : 1 - 10 ; 7 : 50 - 52 .
Ẹkẹvuọvo , Josẹf ọyen odibo rẹ Jesu ro se dje oma phia vwẹ azagba - a .
Ọyena ebẹnbẹn rode , ma rho e de roro kpahen ota rẹ Jesu nana : “ Ohwo kohwo rọ rhọvwe ovwẹ vwẹ irharo rẹ ihwo , ọye me je rhọvwe vwẹ obaro rẹ ọsẹ rọ hẹ obo odjuvwu .
Ẹkẹvuọvo ohwo kohwo rọ sen vwẹ vwẹ irharo rẹ ihwo , ọye me je sen vwẹ obaro rẹ ọsẹ mẹ rọ hẹ obo odjuvwu . ” ( Mat .
10 : 32 , 33 ) Josẹf ghwa sen Jesu - u , ẹkẹvuọvo o se fiudugberi dje oma rọyen phia - a .
Kẹ owẹ vwo ?
Fikirẹ oborẹ Josẹf ruru , Baibol na da tanẹ ọ vwomaba ihwo rẹ Sahẹdrin ri ruero rẹ ayen vwo hwe Jesu - u .
( Luk 23 : 51 ) Kirobo rẹ ihwo evo tare , ọ sa dianẹ Josẹf herọ ọke ra vwọ vwẹ Jesu guẹdjọ - ọ .
Obo rọ wanre eje , oma vwerhen Josẹf kpahen orhiẹn rẹ oshenyẹ re bru hwe Jesu - u , jẹ o vwo obo ro se ru vwọ dobọ rọyen ji - i .
Ọke rẹ Jesu vwo ghwu nu , Josẹf de phi oshọ rọyen kparobọ , ọ da ka ẹbẹre rẹ idibo rẹ Jesu .
A mrẹ odjephia rẹ orhiẹn rọyen vwẹ Mak 15 : 43 rọ tare nẹ , “ Josẹf . . . da yan rhe vẹ aroeyivwo bru Pailet , ra yare orivwi ri Jesu . ”
Ọ họhọre nẹ Josẹf hẹ etiyin ọke rẹ Jesu vwo ghwu .
Ọ tobọ kare Pailet riẹn nẹ Jesu ghwure .
Kọyensorọ , ọke rẹ Josẹf vwọ yare orivwin rẹ Jesu mie , “ o de gbe Pailet unu se [ Jesu ] ghine ghwu nure . ”
( Mak 15 : 44 ) Ọ sa dianẹ ughwu rẹ oja rẹ Jesu ghwuru vwẹ enu rẹ urhe rẹ oja na yen te Josẹf ẹwẹn , o de muo vwo dje oma phia kerẹ odibo rẹ Jesu .
Ọ da choma ro vwo ru obo ro fori .
Ọ rha cha dia odibo vwẹ odjahọ - ọn .
Urhi rẹ ihwo rẹ Ju tare nẹ e shi ohwo re brorhiẹn rẹ ughwu hwe tavwen ọke ki she .
( Urhi 21 : 22 , 23 ) Ẹkẹvuọvo , vwọ kẹ ihwo rẹ Rom , irivwin rẹ ihwo tiọyena sa dia enu rẹ urhe na de gbon kufia yẹrẹ e se shi ayen eje phiyọ ushi ọvo .
Ẹkẹvuọvo , Josẹf guọnọre nẹ e ru orivwin rẹ Jesu ọtiọye - en .
Josẹf vwo ushi kpokpọ re ji shi ohwo phiyọ - ọ kẹrẹ asan re de hwe Jesu .
Rọ vwọ dianẹ e ji shi ohwo vuọvo phiyọ ushi na jovwo - o na , ọyen odjephia nẹ ọkiọvo o ji kri Josẹf kua nẹ Arimatia * rhe Jerusalẹmu - u .
Ọyena jẹ odjephia nẹ ọ guọnọ reyọ vwo ru ushi rẹ orua rọyen .
( Luk 23 : 53 ; Jọn 19 : 41 ) Ẹse yena rẹ Josẹf ruru ro vwo shi Jesu phiyọ ushi romobọ rọyen na , ghwa orugba rẹ aroẹmrẹ rọ tare nẹ e shi Mesaya na “ vẹ ọdafe . ” ​ — Aiz .
53 : 5 , 8 , 9 .
O vwo emu ọvo rọ ghanre kẹ wẹ nẹ oyerinkugbe wẹn vẹ Jihova ?
Ẹbe rẹ ikuegbe rẹ Jesu ẹne na tare nẹ , ọke re vwo mu orivwin rẹ Jesu nẹ urhe na nu , Josẹf da vwẹ ukpoyibo vwọ pharọ , o de sho phiyọ ushi rọyen . ( Mat .
27 : 59 - 61 ; Mak 15 : 46 , 47 ; Luk 23 : 53 , 55 ; Jọn 19 : 38 - 40 ) Ikuegbe na tare nẹ Nikodimọs ghwa egẹn rhe , rhe chọn Josẹf uko .
Ọ cha bẹn rẹ ayen ihwo ivẹ na ọvo vwo mu orivwin rẹ Jesu re shi , kidie ayen ihwo ride re muọghọ kẹ .
Ọ sa dianẹ idibo rayen yen chọn ayen uko vwo mu orivwin na , ji sho .
Obo rọ wanre eje , ọ dia ọmọrhiẹ owian yen ayen wianre - e .
Kidie kohwo kohwo ro djobọte orivwin cha dia ẹdia rẹ jẹfuọn ọsoso rẹ ẹdẹ ighwrẹn , kemu kemu rẹ ohwo na djobọte je cha dia ẹdia rẹ jẹfuọn .
( Ukeri 19 : 11 ; Heg . 2 : 13 ) Ẹdia rẹ jẹfuọn na cha sa nẹrhẹ ayen kuomakugbe ihwo vwẹ ọsoso rẹ udughwrẹn re che vwo ru Orẹ rẹ Ọwanvrẹn na - a , ayen che se vwobọ vwọ - ọ .
( Ukeri 9 : 6 ) Ọ je cha nẹrhẹ ediaguare ichekọ na vwo utuoma kpahen Josẹf .
Dedena , Josẹf choma ro vwo shi Jesu , ji dje oma phia kẹrẹ odibo rọyen , o toro oja ro che nẹ obuko rọyen rhe - e .
Vwọ vrẹ ikuegbe rẹ ughwu rẹ Jesu , Baibol na rha ta ota kpahen Josẹf rẹ Arimatia ọfa - a ; ọtiọyena a sa nọ : Kẹ die phia kẹ ?
Vwọrẹ uyota , avwanre riẹnre - e .
Fikirẹ ikuegbe nana , o muẹro nẹ o dje oma phia kerẹ Onenikristi .
Kidie ọdavwini ro hirharoku nẹrhẹ esegbuyota vẹ uduefiogbere rọyen ganphiyọ , ukperẹ o vwo shekpotọ .
Ọyena omamọ rẹ oka .
Onọ ọvo teyenphia nẹ ikuegbe nana rhe : O vwo orọnvwọn ọvo , owenẹ ọ dia ẹdia rode , omamọ rẹ iruo , efe , ẹguọnọ rẹ orua , yẹrẹ egbomọphẹ , rọ ghanre nẹ oyerinkugbe rẹ avwanre vẹ Jihova ?
Ọ sa dianẹ Arimatia yen jehẹ Ramah , re se Rentis ( Rantis ) asaọkiephana .
Orere nana yen ọmraro Samuẹl nurhe , rọ vwẹ iroko 35 vwo sherabọ kẹ Jerusalẹm . ​ — 1 Sam .
1 : 19 , 20 .
“ We rhivwi bru uvwe rhe , . . . ki mi che rhivwi bru ovwan rhe . ” ​ — ZEK .
1 : 3 .
UNE : 120 , 117
Ẹro vọ yen Jihova vwo ni ujiecho ?
Mavọ yen avwanre se vwo yerin mu omaẹvwọkpahotọ rẹ avwanre kẹ Ọghẹnẹ “ kẹdẹ kẹdẹ ” ?
Die yen avwanre che ru , rere e se si umwemwu nẹ uwevwin rẹ Jihova ?
1 - 3 . ( a ) Ẹdia vọ yen ihwo rẹ Ọghẹnẹ hepha ọke rẹ Zekaraya vwọ ton aroẹmrẹ rọyen phiyọ ?
( b ) Die nẹrhẹ Jihova tanẹ ayen ‘ rhivwin bru ọyen rhe ’ ?
UKPIRHIN ọbe rẹ odju muẹ , aye re rhurhu kokoroko phiyọ obere , kugbe eya ivẹ re rhan vẹ ibekpe kerẹ ephran ride ​ — enana udje re vwo ruiruo vwẹ ọbe rẹ Zekaraya . ( Zek .
5 : 1 , 7 - 9 ) Diesorọ Jihova vwọ vwẹ aroẹmrẹ tiọna kẹ ọmraro rọyen ?
Ẹdia vọ yen ihwo rẹ Izrẹl hepha vwẹ ọke yena ?
Mavọ yen ikuegbe rẹ Zekaraya vwo djobọte avwanre nonẹna ?
Udu rẹ ihwo rẹ Ọghẹnẹ vọnre vẹ aghọghọ vwẹ ukpe rẹ 537 B.C.E .
Ayen vwọ dia eviẹn vwẹ Babilọn te ẹgbukpe 70 nu , e de siobọnu ayen .
Ayen de rhivwin kpo Jerusalẹm vẹ oruru ọgangan rẹ ayen cha vwọ rhoma vwẹ ẹga rẹ uyota vwo mu .
Vwẹ 536 B.C.E . ayen de mu uchivwo rẹ uwevwin rẹ ẹga na vi .
Ọke yena , ihwo na de “ kperi gangan , e de nyo umri [ rayen ] vwẹ ogboko . ”
( Ẹzra 3 : 10 - 13 ) Jẹ o kriri - i , e de mukpahen ayen fikirẹ iruo rẹ ebanbọn na .
Ọnana da nẹrhẹ ofu dje ayen , ayen da dobọ rẹ iruo na ji . Ayen da yanran ra bọn iwevwin je vwẹrote idju romobọ rayen .
Ẹgbukpe ihwegbesan vwọ wan nu , a da dobọ rẹ iruo rẹ ebanbọn rẹ uwevwin rẹ ẹga na ji kare kare .
Ọtiọyena , ofori nẹ a karophiyọ ihwo rẹ Ọghẹnẹ nẹ ayen rhivwin bru Jihova rhe , ukperẹ ayen vwọ vwẹ ojevwe romobọ rayen vwọ kobaro .
Jihova guọnọre nẹ ayen rhivwin bru ọyen rhe , rere ayen fiudugberi vwẹ ẹga ọsoso kẹ .
Rere ayen vwọ karophiyọ oboresorọ e vwo siobọnu ayen nẹ Babilọn , Ọghẹnẹ de ji ọmraro Zekaraya bru ayen ra vwẹ ukpe rẹ 520 B.C.E .
Odẹ na Zekaraya ro mudiaphiyọ , “ Jihova Karophiyọ Re , ” sa nẹrhẹ ayen karophiyọ ẹkpo ọghanghanre ọvo .
Dede nẹ oborẹ Ọghẹnẹ sivwin ayen wan chọrọ ayen ẹro , Jihova je rhe kpairoro vrẹ ihwo rọye - en .
( Se Zekaraya 1 : 3 , 4 . )
Ọ kẹ ayen imuẹro nẹ ọ cha chọn ayen uko vwọ rhoma vwẹ ẹga rẹ uyota vwo mu , o de ji si ayen orhọ nẹ ọyen cha rhiabọreyọ ẹga rẹ omeru - u .
E jẹ a mrẹ oborẹ Jihova phi oruru phiyọ ayen oma , womarẹ aroẹmrẹ resan vẹ ọ righwrẹn rẹ Zekaraya .
A je cha ta ota kpahen obo re se yono norhe .
Die yen Zekaraya mrẹre vwẹ aroẹmrẹ resan rọyen , die yen ẹbẹre ivẹ rẹ ukpirhin ọbe re si eta phiyọ na mudiaphyọ ?
( Ni uhoho rẹsosuọ na , ukeri 1 . )
Uyovwin 5 rẹ ọbe rẹ Zekaraya tonphiyọ vẹ aroẹmrẹ rẹ igbevwunu ọvo .
( Se Zekaraya 5 : 1 , 2 . )
Zekaraya mrẹ ukpirhin ọbe rẹ odju muẹ , rọ joma gron te ichiyin 30 , ọ da rha hẹre te ichiyin 15 !
E rhie ukpirhin ọbe na phiyọ .
E si ovuẹ rẹ ẹdjeguo phiyọ ẹbẹre ivẹ rọyen . ( Zek .
5 : 3 ) A fobọ mrẹ ukpirhin ọbe re si eta phiyọ ẹbẹre ivẹ rọye - en . Ọtiọyena , ọ muẹro nẹ evuẹ ri vwo ọkpan yen e si phiyọ ukpirhin ọbe nana .
E jẹ Inenikristi kẹnoma kẹ koka koka rẹ ujiecho ( Ni ẹkoreta 5 - 7 )
5 , 6 .
Ẹro vọ yen Jihova vwo ni ujiecho ?
Se Zekaraya 5 : 3 , 4 .
Dede nẹ Jihova cha vwẹ ihworakpọ eje vwo guẹdjọ , jẹ ọ rẹ ihwo rọyen yen cha ma gan .
Ihwo ri vwo ẹguọnọ rẹ Jihova riẹnre nẹ koka koka rẹ ujiecho cha “ phọphọ odẹ [ rọyen ] . ”
( Isẹ 30 : 8 , 9 ) O toro obo ro mu ohwo vwo chuji - i , ujiecho ọyen odjephia nẹ ohwo vwẹ urhurusivwe ọbrabra rọyen vwọ kobaro kẹ ẹguọnọ ro vwo kpahen Ọghẹnẹ .
O ji ni urhi rẹ Jihova kugbe odẹ rọyen sakamu .
Wo se noso nẹ Zekaraya 5 : 3 , 4 tare nẹ “ ekan . . . cha ro uwevwi rẹ oji . . . ọ cha dia uwevwi rọye ọ mẹ ghwọrọ ” ?
A cha sa kanre ẹchẹ gbe oma , rẹ ẹdjeguo rẹ Jihova de jẹ ohwo oma e te - e .
Ọ sa ro kasan kasan rọ djahenre , ọ me vwẹ umwemwu re sinu vwẹ ohri rẹ ihwo rẹ Ọghẹnẹ phia .
Ohwo na da tobọ djahen umwemwu na kẹ elọkpa , ohwo rọ wian kẹ , ekpako ukoko , yẹrẹ ọsẹ vẹ oni rọyen , ọ cha sa djahọn kẹ Ọghẹnẹ - ẹ .
Ọghẹnẹ cha vwẹ aphiphẹ rẹ kohwo kohwo ro chuji phia .
( Hib . 4 : 13 ) Ọ vwerhoma dẹn nẹ avwanre ga vwẹ ohri rẹ ihwo re ta uyota “ vwi kemu kemu ejobi . ” ​ — Hib .
13 : 18 .
Mavọ yen avwanre sa vwọ vabọ rẹ ekan rọhẹ evun rẹ ukpirhin ọbe rẹ odju muẹ na ?
Jihova vwo utuoma kpahen koka koka rẹ ujiecho .
Ọyen emu rẹ ọghọ ra vwọ vwẹ irhi rẹ Ọghẹnẹ vwọba akpọ yerin , ji vwo uruemu rọ cha nẹrhẹ e jiri odẹ rọyen ọkieje .
E de ru ọtiọyen , ọ cha nẹrhẹ a sa vabọ rẹ ẹdjeguo rọ cha vwọ kẹ ihwo re vwẹ arogba vwo churhi rọyen .
8 - 10 . ( a ) Die yen iyorin eduvwo ?
( b ) Iyorin vọ yen Ovie Zẹdikaya duvwunru rọ sa yọnre - e ?
Ovuẹ re si phiyọ ukpirhin ọbe na vwẹ orhọ - esio phia vwọ kẹ ihwo re ‘ vwẹ odẹ rẹ Ọghẹnẹ vwo duvwun iyorin rẹ efian . ’
( Zek . 5 : 4 ) Ihwo vwẹ iyorin eduvwo vwo djephia nẹ ota rayen uyota , yẹrẹ vwo djephia nẹ ayen che ru nene ota rayen .
A vwọ vwẹ odẹ rẹ Jihova vwo duvwun iyorin dia ota ehwẹ - ẹ .
Ọnana yen oborẹ Zẹdikaya rọ dia ovie ro sun vwẹ Jerusalẹm kuko ruru .
Zẹdikaya vwẹ odẹ rẹ Jihova vwo duvwun iyorin nẹ ọ cha vwomakpotọ kẹ ovie rẹ Babilọn .
Ẹkẹvuọvo o ru obo rọ tare - e .
Ọtiọyena , Jihova de brorhiẹn hwe rọ vwọ ta : “ Kirobo re me herọ na , . . . vwẹ asan rẹ ovie na dia na [ rọ ] vwe rọ ma ovie , ohwo ro vwo ive rọ jẹfia na , ohwo ro vwo ọphọ ro miovwiri , vwi Babilọn kẹ etiyin [ Zẹdikaya ] de ghwu . ” ​ — Izi .
17 : 16 .
Ofori nẹ Ovie Zẹdikaya ru nene iyorin rọ vwẹ odẹ rẹ Ọghẹnẹ duvwun na .
( 2 Ikun 36 : 13 ) Ukperẹ ọtiọyen , ọ da yare ukẹcha rẹ Ijipt kidie ọ rha guonọ ga Ovie rẹ Babilọn ọfa - a . ​ — Izi .
17 : 11 - 15 , 17 , 18 .
11 , 12 . ( a ) Ive vọ yen ma ghanre ?
( b ) Mavọ yen ive rẹ omaẹvwọkpahotọ rẹ avwanre che djobọte akpeyeren rẹ avwanre ?
Jihova ji kerhọ rẹ ive rẹ avwanre .
Rere oma rẹ avwanre sa vwọ vwerhọn , ofori nẹ avwanre ru nene oborẹ avwanre veri .
( Une 76 : 11 ) Ive rọ ma ghanre kparobọ yen omaẹvwọkpahotọ rẹ avwanre kẹ Jihova .
Omaẹvwọkpahotọ ọyen ive ra vwọ ga Jihova , o toro obo re phiare - e .
Mavọ yen avwanre se vwo ru nene ive rẹ omaẹvwọkpahotọ rẹ avwanre ?
Oborẹ avwanre ruẹ ọke rẹ omukpahen da rhe , yen che djephia se avwanre ghene guọnọ jiri Jihova “ kẹdẹ kẹdẹ . ”
( Une 61 : 8 ) Kerẹ udje , ohwo da frẹfrẹ nene uwe vwẹ obo iruo yẹrẹ isikuru , wọ sa siọn rere wo djephia nẹ “ ẹro wẹn vughe idjerhe [ rẹ Jihova ] ” ?
( Isẹ 23 : 26 ) Ọ da dianẹ evo usun rẹ ihwo rẹ orua wẹn hẹ evun rẹ ukoko na - a , wọ sa nẹrhovwo rhe Jihova nẹ ọ chọn wẹ uko vwọ sẹro rẹ uvi uruemu wẹn kerẹ Onenikristi ?
Wọ sa kpẹvwẹ Jihova kẹdẹ kẹdẹ fikirẹ ẹguọnọ rọyen kugbe obo ro suẹn avwanre wan ?
Wọ mrẹ ọke vwo se Baibol na kẹdẹ kẹdẹ ?
Avwanre ve kẹ Jihova nẹ avwanre che ru enana eje .
Ẹmienyo vẹ ẹga rẹ avwanre che djephia nẹ avwanre ghene vwo ẹguọnọ rẹ Jihova , ji vwomakpahotọ kẹ .
Ẹga rẹ avwanre dia ọ rẹ omeru - u .
Siẹrẹ e de ru oborẹ avwanre veri , o che fierere kẹ avwanre , o ji che yovwin kẹ avwanre . ​ — Urhi 10 : 12 , 13 .
Die yen aroẹmrẹ resan rẹ Zekaraya na yono avwanre ?
Aroẹmrẹ resan rẹ Zekaraya na chọn avwanre uko vwọ riẹn nẹ Jihova guọnọre nẹ idibo rọyen kẹnoma kẹ ujiecho yẹrẹ iyorin eduvwo rẹ efian .
Avwanre je mrẹvughe nẹ dede nẹ Ihwo rẹ Izrẹl churhi rẹ Ọghẹnẹ vwẹ ọke sansan , Jihova chukoku aye - en .
Ọ riẹnre nẹ ayen hirharoku ẹvwọsuọ vwo nẹ obọ rẹ ivwighrẹn .
O phi uvi rẹ udje phiyotọ kẹ avwanre ro vwo ru nene ive rọyen , ọ je cha chọn avwanre uko vwo ru oborẹ avwanre veri .
Idjerhe ọvo rọ vwọ chọn avwanre uko , ọyen ọ vwọ kẹ avwanre iphiẹrophiyọ nẹ kẹrẹkpẹ , o che phioba phiyọ umwemwu vwẹ otọrakpọ na .
Aroẹmrẹ righwrẹn rẹ Zekaraya kanrunumu iphiẹrophiyọ nana .
14 , 15 . ( a ) Die yen Zekaraya mrẹre vwẹ aroẹmrẹ righwrẹn rọyen ?
( Ni uhoho rẹsosuọ na , ukeri 2 . ) ( b ) Die yen aye rọhẹ evun rẹ obere na mudiaphiyọ , kẹ diesorọ e vwo rhurho kokoroko ?
Zekaraya vwọ mrẹ ukpirhin ọbe na nu , amakashe ọvo da vuẹ nẹ ọ “ kpare opharo . ”
Kẹ die yen ọ mrẹre vwẹ aroẹmrẹ righwrẹn na ?
Ọ da mrẹ “ iputusẹ ” yẹrẹ obere .
( Se Zekaraya 5 : 5 - 8 . )
Obere na vwo “ urhurho rẹ isinika . ”
Ra vwọ kpare urhurho na no , Zekaraya da mrẹ nẹ “ aye ọvo tidia evun ” rọyen .
Amakashe na da tanẹ aye na “ Umwemwu . ”
Di roro oborẹ oshọ mu Zekaraya te rọ vwọ mrẹ oborẹ aye na phara ro vwo vrẹn nẹ obere na !
Kpakpata , amakashe na de gere aye na teyen obere na , ọ da vwẹ urhuro ọhọhọhọ na vwo rhurho kokoroko .
Die yen ọnana mudiaphiyọ ?
Ọnana ghwe djephia nẹ Jihova cha sa fọ kẹ umwemwu rẹ koka koka vwẹ ohri rẹ ihwo rọye - en .
Ọ da ghwa mrẹ umiovwo , kpakpata yen o che vwo sio no . ( 1 Kọr .
5 : 13 ) Avwanre vwo imuẹro rẹ ọnana fikirẹ oborẹ amakashe na ruru , ro vwo brokpakpa rhurhu obere na .
Jihova veri nẹ ọ cha sẹro rẹ ofuanfon rẹ ukoko rọyen ( Ni ẹkoreta 16 - 18 )
( a ) Die yen Zekaraya rhoma rhe mrẹ ?
( Ni uhoho rẹsosuọ na , ukeri 3 . ) ( b ) Tivọ yen eya na mu obere na ra ?
Zekaraya da mrẹ eya ivẹ ri vwo ibekpe kerẹ ephran ride .
( Se Zekaraya 5 : 9 - 11 . )
Eya ivẹ na fẹnẹ aye umwemwu re mu phiyọ obere na .
Ayen de mu obere re rhurhu “ Umwemwu ” phiyọ na .
Tivọ yen ayen muro ra ?
Ayen muro kpo “ otọ ri Shina ” yẹrẹ Babilọn .
Diesorọ ayen vwo muo kpo etiyin ?
17 , 18 . ( a ) Diesorọ Shina yẹrẹ Babilọn vwo fo asan re mu “ Umwemwu ” phiyọ ?
( b ) Orhiẹn vọ yen ofori nẹ avwanre bru kpahen umwemwu ?
Ihwo rẹ Izrẹl re herọ vwẹ ọke rẹ Zekaraya riẹnre nẹ Shina yẹrẹ Babilọn fo asan re mu Umwemwu ra .
Ayen riẹnre nẹ evun rẹ Babilọn yen umwemwu da vwẹ obọ totọ .
Rọ vwọ dianẹ ohri rẹ ihwo re ga edjọ yen ayen dia ghwanre na , kẹdẹ kẹdẹ yen ayen vwọ họnra vwọsua orukuruku kugbe edjọẹgọ rẹ akpọ yena .
Ọtiọyena , aroẹmrẹ nana kẹ ayen imuẹro nẹ Jihova che ruo rere ẹga rẹ uyota vwọ dia fuanfon !
Vwọba , aroẹmrẹ nana je nẹrhẹ ihwo rẹ Ju karophiyọ nẹ ayen vwo oghwa rẹ ayen vwọ ga ẹga rẹ uyota .
A cha sa vwẹ uphẹn kẹ umwemwu nẹ ọ shọrọ ro ohri rẹ ihwo rẹ Ọghẹnẹ - ẹ .
Nonẹna , Jihova si avwanre ro ukoko ọfuanfon rọyen re . O dje ẹguọnọ kẹ avwanre , je sẹro rẹ avwanre .
E jẹ avwanre davwẹngba vwọ sẹro rẹ ofuanfon rẹ ukoko na .
E jẹ avwanre kẹnoma kẹ obo re brare rere umwemwu vwo jẹ ukoko ẹruọ .
Die yen aroẹmrẹ rẹ Zekaraya na mudiaphiyọ kẹ avwanre nonẹna ?
Aroẹmrẹ resan vẹ ọ righwrẹn rẹ Zekaraya vwẹ orhọ - esio kẹ ihwo ri ruẹ orukuruku , ọ da je karophiyọ avwanre nẹ Jihova cha sa fọ kẹ umwemwu bẹdẹ - ẹ .
O ji fo nẹ avwanre vwo utuoma kpahen umwemwu .
Womarẹ aroẹmrẹ nana , Jihova kẹ avwanre imuẹro nẹ siẹrẹ e de ru obo rọ guọnọre , ọ cha hanrhe avwanre - e .

Ukperẹ ọtiọyena , ọ cha kẹ avwanre ebruba vẹ ochọnvwe .
Dede nẹ ọ guọnọ ẹgbaẹdavwọn ra sa vwọ dia fuanfon vwẹ akpọ nana rọ vọnre vẹ umwemwu na , e che phikparobọ womarẹ ukẹcha rẹ Jihova !
Ẹkẹvuọvo , mavọ o se vwo mu avwanre ẹro nẹ a sa ga ẹga rẹ uyota vwẹ akpọ nana rọ vọnrẹ vẹ orukuruku na ?
Die yen kẹ avwanre imuẹro nẹ Jihova cha sẹro rẹ ukoko rọyen rẹ ukpokpogho rode na vwo sikẹre re na ?
A cha kpahenphiyọ enọ nana vwẹ uyono rọ cha na .
“ Ọnana che ru , ọ da dianẹ wọ vwẹ oma kpotọ nyo urhuru rẹ Ọrovwohwo Ọghẹnẹ wẹn na . ” ​ — ZEK .
6 : 15 .
UNE : 17 , 136
Imuẹro vọ yen aroẹmrẹ rọ koba rẹ Zekaraya na vwọ kẹ ihwo rẹ Ọghẹnẹ ?
Mavọ yen igbenu rẹ ẹrovwo ivẹ na kugbe ekpẹrẹ ofovwin na vwọ bọn avwanre gan ?
Ẹro vọ yen wo vwo ni iruo rẹ ebanbọn rọ ma rho kparobọ re ruẹ nonẹna ?
1 , 2 .
Ẹdia vọ yen ihwo rẹ Ju hepha vwẹ Jerusalẹm , ọke rẹ aroẹmrẹ righwrẹn rẹ Zekaraya na vwo kuẹphiyọ ?
ERỌNVWỌN buebun herọ rẹ Zekaraya che roro kpahen , rẹ aroẹmrẹ righwrẹn rọyen vwo kuẹphiyọ re na .
Jihova veri nẹ ọyen cha vwẹ ihwo ri chuji vwo guẹdjọ .
Uve yena ghene bọn Zekaraya gan .
Jẹ , ihwo na rhọnvwe kurhẹriẹ - ẹ .
Ayen muomaphiyọ ujiecho vẹ iruemu ebrabra efa , jẹ e ji rhi ruiruo rẹ ẹrhomabọn rẹ uwevwin ẹga rẹ Jihova rọhẹ Jerusalẹm kpo asan vuọvo - o .
Die nẹrhẹ ihwo rẹ Ju fobọ chukoku iruo nana rẹ Ọghẹnẹ vwọ kẹ ayen ?
Ọdavwẹ romobọ rayen yen mu ayen vwo rhivwin rhe Jerusalẹm ?
Zekaraya riẹnre nẹ ihwo rẹ Ju ri fuevun yen rhivwin rhe Jerusalẹm .
“ Ọghẹnẹ [ yen ] kpare ẹnwẹ ” rayen , ọ da nẹrhẹ ayen chukoku iwevwin kugbe iruo rayen .
( Ẹzra 1 : 2 , 3 , 5 ) Ayen vrẹn nẹ asan rẹ ayen dia ghwanre , vwọ rhe otọ rẹ ayen ji rhi te dẹvo - o .
Kidie nẹ ayen riẹn ọghanrovwẹ rẹ iruo rẹ ẹrhomabọn rẹ uwevwin rẹ ẹga na , ọyensorọ ayen sa vwọ yan ugbo ro te omarẹ iroko 1,600 rhe .
3 , 4 .
Egbabọse vọ yen ihwo rẹ Ju hirharoku ?
Mavọ yen oyan na gan te ?
O muẹro nẹ ọke rẹ ihwo rẹ Ju vwọ hẹ idjerhe yanran , ayen roro kpahen oborẹ orere kpokpọ na cha dia .
Ayen nyo ikuegbe rẹ oborẹ Jerusalẹm yovwin te ọke ri jovwo .
Ihwo re kpakore vwẹ usun rayen , riẹn oborẹ uwevwin rẹ ẹga ri jovwo na vwo erhuvwu te .
( Ẹzra 3 : 12 ) Ọ da dianẹ wọ hẹ usun rẹ ihwo na , mavọ wo rorori nẹ oma che ru we ọke wọ da kpare ẹro mrẹ Jerusalẹm obọ rẹsosuọ ?
Wo che muomaphiyọ fikirẹ iwevwin na re guọghọ totọ , vẹ odin rọ djẹ vọn asan eje ?
Gbanẹ wọ cha vwẹ Babilọn rẹ igbẹhẹ rọyen pha kokoroko vwọ vwanvwe Jerusalẹm rẹ igbẹhẹ , ẹchẹ vẹ iwevwin orhẹrẹ rọyen she totọ re na ?
Dedena , ẹwẹn rẹ ihwo na kuọrọnre - e .
Ayen mrẹ oborẹ Jihova sivwin ayen ọke rẹ ayen vwọ hẹ idjerhe cha .
Ayen ghwe vwo te Jerusalẹm , ayen da bọn agbada phiyọ asan rẹ uwevwin rẹ ẹga na hepha jovwo , kẹ ayen ze izobo kẹ Jihova vwẹ etiyin kẹdẹ kẹdẹ .
( Ẹzra 3 : 1 , 2 ) Ayen choma vwọ kẹ owian na , kọ ghwa họhọ nẹ emu vuọvo cha sa dobọ rayen ji - i .
Vwọba iruo rẹ ebanbọn rẹ uwevwin rẹ ẹga na , ayen je cha bọn irere vẹ iwevwin rayen .
Ayen cha kọn idju , rere ayen sa vwọ ghẹrẹ orua rayen .
( Ẹzra 2 : 70 ) Iruo rẹ ayen che ru na pha rhuarho .
O kriri - i , ivwighrẹn da rhe vwọso ayen .
Ivwighrẹn na vwọso ayen vwẹ ọsoso ẹgbukpe 15 , te ẹdia rẹ ofu vwo dje ayen .
( Ẹzra 4 : 1 - 4 ) Vwẹ ukpe rẹ 522 B.C.E . egbabọse rode ọvo da vwomaphia , ọke rẹ ovie rẹ Pẹsha vwọ dobọ rẹ iruo rẹ ebanbọn na ji .
Kọ ghwa họhọ nẹ a rha cha sa bọn orere na ọfa - a . ​ — Ẹzra 4 : 21 - 24 .
Mavọ yen Jihova chọn ihwo rọyen uko wan ?
Jihova riẹn oborẹ ihwo rọyen guọnọre .
Ọ da vwẹ aroẹmrẹ rọ koba vwọ kẹ Zekaraya , rere ihwo rẹ Ju na se vwo vwo imuẹro nẹ ọyen vwo ẹguọnọ rayen , o ji vwo ọdavwaro kpahen oborẹ ayen ru te re .
Aroẹmrẹ na je nẹrhẹ ihwo na vwo imuẹro nẹ Jihova cha sẹro rayen siẹrẹ ayen de rhivwin re ruiruo rọ vwọ kẹ ayen .
Vwọ kpahen ẹrhomabọn rẹ uwevwin na , Jihova de vuve nana : “ Ọnana che ru , ọ da dianẹ wọ vwẹ oma kpotọ nyo urhuru rẹ Ọrovwohwo Ọghẹnẹ wẹn na . ” ​ — Zek .
6 : 15 .
( a ) Mavọ yen aroẹmrẹ rọ koba rẹ Zekaraya na tonphiyọ wan ?
( Ni uhoho rẹsosuọ na . ) ( b ) Die nẹrhẹ ophioma rẹ iyesi na fẹnẹ ohwohwo ?
Ọ rọ koba usun rẹ aroẹmrẹ ẹrenren rẹ Zekaraya na , yen ma bọn esegbuyota rẹ avwanre gan .
( Se Zekaraya 6 : 1 - 3 . )
Vwẹro roro oborẹ Zekaraya mrẹre : Ekpẹrẹ ofovwin ẹne , nẹ “ uvwre rẹ igbenu ivẹ . . . rẹ ẹrovwo ” rhe .
Iyesi na vwo ophioma sansan .
Ọtiọyena , ka sa fẹnẹ ayen nẹ ohwohwo .
Zekaraya da nọ : “ Enana kidie vwo ? ”
( Zek .
6 : 4 ) Avwanre je guọnọ riẹn , kidie aroẹmrẹ nana djobọte avwanre .
Nonẹna , Jihova ji vwẹ emekashe vwọ sẹro rẹ ihwo rọyen , je bọn ayen gan
7 , 8 . ( a ) Die yen igbenu ivẹ na mudiaphiyọ ?
( b ) Diesorọ ayen vwọ dia igbenu rẹ ẹrovwo ?
Vwẹ Baibol na , igbenu se mudiaphiyọ usuon .
Igbenu rẹ Zekaraya mrẹre na , họhọ ọ rẹ Daniẹl ji mrẹ vwẹ aroẹmrẹ rọyen .
Ugbenu ọvo mudiaphiyọ usuon rẹ te akpọ te odjuvwu rẹ Jihova rọ cha dia bẹdẹ bẹdẹ .
Ugbenu ro chekọ na de rhe mudiaphiyọ usuon rẹ Mesaya na rẹ Jesu suẹn .
( Dan . 2 : 35 , 45 ) Rhanvwe ukpe rẹ 1914 rẹ Jesu vwọ ton usuon phiyọ , yen igbenu ivẹ nana vwo ruiruo oghẹresan ro churobọ si orugba rẹ ọhọre Ọghẹnẹ vwẹ otọrakpọ na .
Die nẹrhẹ igbenu na dia igbenu rẹ ẹrovwo ?
Kirobo rẹ oro pha ghanghanre na , ọtiọyen ẹrovwo ji hepha .
Jihova tobọ vuẹ ihwo rẹ Izrẹl nẹ ayen vwẹ ẹrovwo vwọba bọn itabanako na , ukuko na a da je reyọ vwọ bọn uwevwin rẹ ẹga rọhẹ Jerusalẹm .
( Eyan . 27 : 1 - 3 ; 1 Ivie 7 : 13 - 16 ) Ọtiọyena , igbenu ivẹ rẹ ẹrovwo na , nẹrhẹ a karophiyọ oborẹ usuon rẹ Jihova kugbe Uvie rẹ Mesaya na yovwin te .
Ayen cha ghwa ufuoma vẹ ebruphiyọ vwo rhe ihworakpọ eje .
Amono yen gua ekpẹrẹ ofovwin na , kẹ iruo vọ yen a vwọ kẹ ayen ?
Jẹ e rhivwin kpo ekpẹrẹ ofovwin na .
Die yen ekpẹrẹ na vẹ ihwo re gua ayen na mudiaphiyọ ?
Emekashe yen gua ekpẹrẹ na , ọ sa dia ẹko rẹ emekashe sansan .
( Se Zekaraya 6 : 5 - 8 . )
Ayen gua ekpẹrẹ na nẹ “ obaro rẹ Ọrovwohwo rẹ akpọ na ejobi , ” rọ kẹ ayen iruo oghẹresan rẹ ayen che ru .
O ji ayen yanran nẹ ayen ra vwẹrote ibrotọ evo .
Ayen vwo oghwa rẹ ayen vwọ vwẹrote ihwo rẹ Jihova , ma rho kẹ e rehẹ ubrotọ rọhẹ “ obohwẹre ọnre , ” yẹrẹ Babilọn .
Aroẹmrẹ nana nẹrhẹ a riẹn nẹ Jihova rha cha rhọnvwe nẹ Babilọn mu ihwo rọyen kpo eviẹ - ẹn .
Ọnana ghini ọbọngan vwọ kẹ ihwo re bọn uwevwin rẹ ẹga na vwẹ ọke rẹ Zekaraya !
Ayen rha cha djoshọ rẹ ivwighrẹn rayen ọfa - a .
Imuẹro vọ yen aroẹmrẹ rẹ Zekaraya ro shekpahen ekpẹrẹ na vẹ ihwo re gua ayen na vwọ kẹ ihwo rẹ Ọghẹnẹ nonẹna ?
Kirobo rọ hepha vwẹ ọke rẹ Zekaraya , Jihova je reyọ emekashe rọyen vwọ sẹro rẹ ihwo rọyen nonẹna , je bọn ayen gan . ( Mal .
3 : 6 ; Hib . 1 : 7 , 14 ) Rhanvwe ukpe rẹ 1919 re vwo siobọnu ihwo rẹ Ọghẹnẹ nẹ ọviẹn vwẹ Babilọn Rode , yen ivwighrẹn vwọ davwẹngba sẹ ayen sa dobọ rẹ ẹyan - obaro rẹ ẹga rẹ uyota ji . Jẹ , ayen se ruo - o . ( Ẹvwọ .
18 : 4 ) Kidie nẹ emekashe na sẹro rẹ ukoko na , e rhe jẹ oshọ mu avwanre nẹ a cha rhoma mu idibo rẹ Jihova phiyọ ẹdia rẹ eviẹn vwọ kẹ ẹga rẹ efia - an .
( Une 34 : 7 ) Ukperẹ ọtiọyen , avwanre vwo imuẹro nẹ idibo rẹ Ọghẹnẹ che churu mu ẹga rẹ Jihova ọkieje vẹ omavwerhovwẹn .
Avwanre vwo roro kpahen aroẹmrẹ rẹ Zekaraya na , avwanre vwo imuẹro nẹ oma fu avwanre vwẹ ophie rẹ igbenu ivẹ na .
Diesorọ oshọ rẹ ẹvwọsuọ rọ cha na vwo jẹ avwanre emuo ?
O rhe che kri - i , usuon rẹ akpọ rẹ Eshu nana che kumakugbe , vẹ ẹwẹn rẹ ayen vwọ ghwọrọ ihwo rẹ Ọghẹnẹ .
( Izi . 38 : 2 , 10 - 12 ; Dan . 11 : 40 , 44 , 45 ; Ẹvwọ .
19 : 19 ) Aroẹmrẹ rẹ Izikiẹl djere nẹ ayen pha kerẹ egho ro rhurhu otọ na ; ayen djẹ iyesi brẹ avwanre cha vẹ ophu .
( Izi .
38 : 15 , 16 ) * E jẹ oshọ mu avwanre - e , kidie ituofovwin rẹ Jihova hẹ ẹbẹre avwanre .
Vwẹ ukpokpogho rode na , ituofovwin rẹ emekashe na cha sẹro rẹ ihwo rẹ Ọghẹnẹ , je ghwọrọ ihwo re vwọso usuon rẹ Jihova . ( 2 Tẹsa .
1 : 7 , 8 ) Ọyena cha ghene dia ẹdẹ rode .
Ẹkẹvuọvo , ono yen che sun ituofovwin rẹ Jihova na ?
12 , 13 . ( a ) Die yen Jihova vuẹ Zekaraya nẹ o ru ?
( b ) Djisẹ rẹ oborẹ ọshare rẹ odẹ rọyen dia Ọghọn na vwo mudiaphiyọ Jesu .
Zekeraya ọvo yen a vwẹ aroẹmrẹ ẹrenren na kẹ .
Asaọkiephana , o de ru obo re cha bọn ihwo na gan rere ayen sa vwọ rhoma ton iruo rẹ ebanbọn rẹ uwevwin rẹ ẹga na phiyọ .
( Se Zekaraya 6 : 9 - 12 . )
Eshare erha nana , Hẹldai , Jobaja , kugbe Jedaya , ghwe nẹ Babilọn rhe obọ . Jihova da vuẹ Zekaraya nẹ ọ reyọ idọnọ ọfuanfon vẹ oro mie ayen , rere ọ vwẹ ayen vwo “ ru erhu rẹ ovie . ” ( Zek .
6 : 11 ) Osun Zerubabẹl ro nẹ uvwiẹ rẹ Juda rhe , rọ je dia ọmọ rẹ Devid yen Jihova vuẹrẹ nẹ ọ vwẹ erhu na vwo tughẹ ?
Ẹjo .
O gbe ihwo unu mamọ ọke rọ vwọ vwẹ erhu na vwo tughẹ uyovwin rẹ Joshua , rọ dia Orherẹn Rode na .
Erhu Ovie ra vwọ tughẹ uyovwin rẹ Joshua na , nẹrhẹ ọ dia ovie ?
Ẹjo . Joshua muwan rọ vwọ dia ovie - e , kidie o nẹ uvwiẹ rẹ ovie Devid rhe - e .
Erhu re vwo tughẹ uyovwin rọyen na , ghwa udje rẹ evwomuo rẹ ovie vẹ orherẹn ro che sun bẹdẹ bẹdẹ vwẹ ọke rọ cha obaro .
E se orherẹn rode re che vwo mu ovie na , Oghọn .
Baibol na nabọ dje phephẹn nẹ Jesu Kristi yen Ọghọn na . ​ — Aiz .
11 : 1 ; Mat . 2 : 23 .
Iruo vọ yen Jesu che ru kerẹ Ovie kugbe Orherẹn Rode ?
Jesu rọ dia Ovie kugbe Orherẹn Rode yen onotu rẹ ituofovwin rẹ Jihova .
Ọtiọyena , ọ wian gangan rere idibo rẹ Ọghẹnẹ eje se vwo vwo ofuvwegbe vwevunrẹ akpọ rẹ Eshu nana . ( Jer .
23 : 5 , 6 ) O rhe che kri - i , Jesu che phi ẹgborho na kparobọ vwọrẹ obicha rẹ usuon rẹ Jihova kugbe ochọnvwe rẹ ihwo rẹ Ọghẹnẹ . ( Ẹvwọ .
17 : 12 - 14 ; 19 : 11 , 14 , 15 ) Ẹkẹvuọvo , bẹsiẹ ẹdẹ yena ki te , Jesu yẹrẹ Ọghọn na vwo iruo rode ro che ru .
15 , 16 . ( a ) Iruo rẹ ẹrhomavwomuẹ vẹ orufon vọ yen e ruẹ asaọkiephana , kẹ ono yen ruo ?
( b ) Die yen cha phia vwẹ oba rẹ Usuon rẹ Ẹgbukpe Uriorin rẹ Kristi ?
Vwọ vrẹ ẹdia rẹ Ovie kugbe Orherẹn Rode ra vwọ kẹ , a je vwẹ Jesu vwo mu nẹ ọ “ bọn uwevwi rẹ ẹga rẹ Ọrovwohwo na . ”
( Se Zekaraya 6 : 13 . )
Iruo rẹ ebanbọn rẹ Jesu vwẹ ọke avwanre nana , churobọ si Inenikristi uyota ro sivwin nẹ Babilọn Rode , kugbe ukoko rẹ Inenikristi na rọ rhoma vwo mu vwẹ 1919 .
O ji vwe “ odibo esiri na ” vwo mu rere ọ vwẹrote iruo re ruẹ vwẹ ẹbẹre rẹ uwevwin rẹ ẹga rẹ Ọghẹnẹ rọhẹ otọrakpọ na . ( Mat .
24 : 45 ) Jesu ji muomaphiyọ iruo rẹ orufon rẹ ihwo rẹ Ọghẹnẹ , rere ẹga rayen sa vwọ dia fuanfon . ​ — Mal .
3 : 1 - 3 .
Vwẹ Usuon rẹ Ẹgbukpe Uriorin rọyen na , Jesu vẹ ihwo 144,000 ri che nene sun kerẹ ivie kugbe irherẹn na , che ru ihworakpọ ri fuevun phiyọ ihwo egbagba .
Ọke yena , idibo rẹ Jihova ọvo yen cha dia otọrakpọ na .
Ukuotọ rọyen , ka cha rhoma vwẹ ẹga rẹ uyota vwo mu !
Imuẹro vọ yen Jihova rhoma vwọ kẹ ihwo rẹ Ju , kẹ mavọ yen ovuẹ na djobọte ayen wan ?
Mavọ yen ovuẹ rẹ Zekaraya na djobọte ihwo rẹ Ju ọke yena ?
Jihova veri nẹ ọyen cha sẹro rayen , ji kẹ ayen ofuvwegbe ọke rẹ ayen de ruiruo na .
Imuẹro rẹ ẹrhomabọn rẹ uwevwin rẹ ẹga na ghene bọn ayen gan .
Ẹkẹvuọvo , mavọ yen imihwo krẹn na se vwo ruiruo nana eje ?
Eta rẹ Zekaraya rhoma rhe ta na de si oshọ nẹ ẹwẹn rayen kake kare .
Vwọ vrẹ ukẹcha rẹ ihwo ri fuevun kerẹ Hẹldai , Jobaja , vẹ Jedaya , Jihova je vuẹ ayen nẹ ihwo buebun “ cha rhe rhi nene ayen bọn uwevwi rẹ Ọrovwohwo na . ”
( Se Zekaraya 6 : 15 . )
Fikirẹ imuẹro nana rẹ Ọghẹnẹ vwọ kẹ ayen na , ihwo rẹ Ju na da rhoma ton iruo rẹ ebanbọn na phiyọ , dede nẹ ovie rẹ Pẹsha dobọ rẹ owian na ji .
O kriri - i , Jihova de ruo , e de si urhi rẹ obọẹdajo na no , a da bọn uwevwin rẹ ẹga na re , vwẹ 515 B.C.E .
( Ẹzra 6 : 22 ; Zek . 4 : 6 , 7 ) Ẹkẹvuọvo , eta yena rẹ Jihova tare na , ji djisẹ rẹ obo re rho vrẹ ọyena , rọ cha phia vwẹ ọke avwanre nana .
Ẹguọnọ rẹ avwanre dje kẹ Jihova cha sa chọrọ ẹro - o !
( Ni ẹkoreta 18 , 19 )
Idjerhe vọ yen Zekaraya 6 : 15 vwo ruẹgba nonẹna ?
Nonẹna , iduduru rẹ ihwo buebun vwomaba ẹga rẹ uyota , ẹwẹn rayen ji mu ayen vwọ vwẹ “ emu [ rẹ ayen ] vwori ejobi , ” te ọke , te ẹgba , kugbe igho rayen vwo bicha iruo rẹ ukoko na .
( Isẹ 3 : 9 ) Mavọ yen o vwo mu avwanre ẹro nẹ Jihova ni ukẹcha tiọyen ghanghanre ?
Karophiyọ nẹ Hẹldai , Jobaja , vẹ Jedaya yen vwẹ ekuakua kẹ Zekaraya , ro vwo ru erhu ovie .
Erhu na ke ghwa “ ẹkarohọ ” rẹ itetoro rẹ ayen ruru vwọ kẹ ẹyan - obaro rẹ ẹga rẹ uyota .
( Zek . 6 : 14 ) Vwẹ idjerhe vuọvo yena , iruo rẹ avwanre vẹ ẹguọnọ rẹ avwanre dje kẹ Jihova cha sa chọrọ ẹro - o .
( Hib . 6 : 10 ) Ọ cha karophiyọ ayen bẹdẹ bẹdẹ .
Mavọ yen ofori nẹ aroẹmrẹ rẹ Zekaraya na djobọte te avwanre wan ?
Ophikparobọ rẹ ẹga rẹ uyota vwẹ ẹdẹ re koba nana , ọyen odjephia rẹ ebruphiyọ rẹ Jihova kugbe erhuvwu rẹ usuon rẹ Kristi .
Oma vwerhen avwanre nẹ avwanre hẹ evun rẹ ukoko rọ ganre , ro fuoma , rọ je cha dia bẹdẹ bẹdẹ .
Jihova “ che ru ” orugba rẹ ọhọre rọyen kpahen ẹga rẹ uyota .
Vwẹ ẹro ọghanghanre vwo ni ẹdia wẹn vwẹ ukoko rẹ Jihova , rere “ wọ vwẹ oma kpotọ nyo urhuru rẹ Ọrovwohwo Ọghẹnẹ wẹn na . ”
Ọke yena , ku wọ sa mrẹ ochọnvwe rẹ Ovie vẹ Orherẹn Rode na kugbe ituofovwin rehẹ obo odjuvwu .
Davwẹngba wẹn eje vwo bicha ẹga rẹ uyota .
Wo de ru ọtiọyen , Jihova rẹ otuofovwin na cha sẹro wẹn , ji sivwin uwe vwẹ ọke ro chekọ rẹ eyeren nana , rhirin bẹdẹ bẹdẹ !
Wọ da guọnọ evuẹ efa , ni “ Enọ rẹ Ihwo ri Se Ẹbe Avwanre Nọre ” rọhẹ Uwevwin Orhẹrẹ rẹ May 15 , 2015 , aruẹbe 29 - 30 ( ọ rẹ oyibo ) .
OMORERE rẹ India ọvo re se Gujarat yen ọsẹ rẹ John de bromaphiyame kerẹ Oseri rẹ Jihova vwẹ oba rẹ ikpe re kpahen 1950 .
John vẹ iniọvo rọyen iyorin kugbe oni rayen muomaphiyọ Ẹga rẹ Ifada mamọ , ọtiọyena kẹ ayen vwọsua ọsẹ rayen .
Ẹdẹ ọvo , ọsẹ rẹ John da vuẹ nẹ ọ reyọ ẹnvẹlopu vwo rhe oniọvo ọvo .
Ẹkẹvuọvo , vwẹ urhiọke rẹ ẹdẹ yena rẹ John vwo rhie idrọmu , idrọmu na de bru obọ rọyen .
Ora na rhoro mamọ . Dedena , kidie nẹ ọ guọnọ muọghọ kẹ ọsẹ rọyen , ọ da vwẹ ẹbẹre amwa vwọ gba obọ na ro hwẹ ọbara , ọ da reyọ ẹnvẹlopu na vwo rhe oniọvo na .
John vwo te asan re jiro ra na , aye rẹ oniọvo na rọ je dia Oseri rẹ Jihova kọyen ọ mrẹre .
Aye na vwọ reyọ ẹnvẹlopu na mie , ọ da mrẹ ora na , ọ da vuẹ nẹ ọ cha vwẹ ukẹcha kẹ .
O de mu ekpeti rọ ghwẹ ihuvwun phiyọ rhe , ọ da vwẹ uhuvwun vwo rien ora na tavwen ọ ke gba .
O vwo ru ọyena nu , o de gbe iti kẹ . Ro vwo ruẹ enana eje na , jẹ o nene ta ota kpahen Baibol na .
Ọnana da rhe nẹrhẹ ẹwẹn rẹ utuoma ro vwo kpahen Iseri na kpotọ , ọtiọyena , ọ da nọ aye na enọ ivẹ vwẹ ẹdia rẹ esegbuyota rọyen da fẹnẹ ọ rẹ ọsẹ rọyen ; ọ nọ rọ sẹ Jesu yen Ọghẹnẹ kugbe sẹ ofori rẹ Inenikristi nẹrhovwo kẹ Meri .
Kidie nẹ aye na yono ephẹrẹ rẹ Gujarati , ọ da vwẹ Baibol vwọ kpahenphiyọ enọ na , ọ da je kẹ ọmọbe re se “ This Good News of the Kingdom . ”
John vwo se ọbe na , ọ da rhe mrẹvughe nẹ ọnana yen uyota na .
O de bru olori rẹ ẹga rayen ra , ọ da je nọ enọ ivẹ yena .
Ivun de miovwo olori rẹ ẹga na mamọ , ọ da vwẹ Baibol vwo phio , ọ da van : “ Wo hirhephiyọ Eshu re !
Tivọ vwẹ Baibol na yen tare nẹ Jesu dia Ọghẹnẹ - ẹ ?
Mọ dje asan rọ da tanẹ a vwẹ ẹga kẹ Meri - i kẹ vwẹ .
Dje kẹ vwẹ ! ”
Uruemu rẹ olori ẹga na de gbe John unu mamọ , te ẹdia rọ vwọ vuẹ olori na nẹ , “ Mi rhe che duvwu owọ phiyọ ishọshi rẹ Ifada ọfa - a . ”
O rhe ghini kpo ishọshi na ọfa - a !
John da ton uyono rẹ Baibol phiyọ , o de kurhẹriẹ rhe ukoko na .
Ọke vwọ yan obaro , ihwo rẹ orua rọyen efa de ji kurhẹriẹ .
Upe rẹ ora na jehẹ urhiobọ rẹ John te ọke na , dede nẹ ọ vrẹ ẹgbukpe 60 re .
Kọke kọke yen oma vwọ vwerhọn siẹrẹ ọ da karophiyọ uruemu esiri re dje kẹ , rọ nẹrhẹ ọ rhe mrẹ uyota na vughe . ​ — 2 Kọr .
6 : 4 , 6 .
URHI rẹ Mosis rhọnvwephiyọ iyorin eduvwo .
Ẹkẹvuọvo , ọke rẹ Jesu vwọ hẹ otọrakpọ na , ihwo buebun vwo ẹkuruemu rẹ ayen vwo duvwu iyorin phiyọ kota kota rẹ ayen tare .
Ayen niro nẹ ọnana cha nẹrhẹ e vwo imuẹro kpahen oborẹ ayen ta ; ẹkẹvuọvo , abọ ivẹ soso yen Jesu ta ota vwọso uruemu nana .
Ọ da ta : “ Jẹ Ẹjo wẹn dia Ẹjo , ji E wẹn dia E . ” ​ — Mat .
5 : 33 - 37 ; 23 : 16 - 22 .
Kirobo rẹ ọbe re se Theological Dictionary of the New Testament tare , “ a sa riẹn oborẹ ẹkuruemu nana gan te vwẹ ohri rẹ ihwo rẹ ju , ” siẹrẹ e de se obẹ re se Talmud , rọ nabọ dje ofẹnẹ rẹ iyorin re mu duvwun vẹ ọ ra cha yọnren .
Ọ dia Jesu ọvo yen vwọso uruemu nana - a .
Kerẹ udje , ogbikuegbe rẹ Ju re se Flavius Josephus vwo djisẹ rẹ uruemu ro rhe ihwo rẹ ẹko ọvo , ọ da ta : “ Ayen kẹnoma kẹ iyorin eduvwo , kidie ayen niro nẹ ọ bra vrẹ ofian eguon ; ayen tare nẹ e rhe se se ota wẹn gbuyota - a , jokpanẹ ku wo duvwun iyovwin , kọyen wẹwẹ ọvwọrefian . ”
Ọbe rẹ ihwo rẹ Ju ra riẹn phiyọ Wisdom of Sirach , yẹrẹ Ecclesiasticus , ( 23 : 11 ) da je ta : “ Ohwo ro vwo ẹkuruemu ro vwo duvwun iyorin , riẹn urhi - i . ”
Jesu si avwanre orhọ gangan kpahen iyorin eduvwo .
Avwanre de vwo ẹkuruemu ra vwọ ta uyota ọkieje , avwanre rhe che duvwun iyorin tavwen e ki se ota rẹ avwanre gbuyota - a .
3 So Une vẹ Aghọghọ !
Vwọ kẹ idibo rẹ Jihova , une ẹsuọ pha ghanghanre vwẹ ẹga rayen .
Dedena , oma vo ihwo evo rẹ ayen vwọ so une vwẹ azagba .
Mavọ yen avwanre se vwo phi omavovwẹ kparobọ rere avwanre sa vwọ so une kẹ Jihova vẹ aghọghọ ?
Uyono nana dje oboresorọ avwanre vwọ so une kẹ Jihova vẹ aghọghọ , o ji dje ena evo re sa nẹrhẹ une ẹsuọ avwanre yovwinphiyọ .
8 Wọ Vwẹ Jihova Vwo Ru Adjarhọ Wẹn ?
13 Vwẹrokere Arodọnvwẹ vẹ Orhiẹn Abavo rẹ Jihova
O vwo iruemu evo re pha ghanghanre rẹ avwanre se yono nẹ ọrhuẹrẹphiyotọ rẹ irere rẹ adjarhọ rehẹ Izrẹl rẹ ọke awanre .
Vwẹ uyono rẹsosuọ na , a cha mrẹ oborẹ irumwemwu sa vwọ vwẹ Jihova vwo ru adjarhọ rayen nonẹna .
Vwẹ uyono rivẹ , a cha mrẹ oborẹ udje rẹ Jihova sa vwọ chọn avwanre uko vwo dje uruemu rẹ evwoghovwo phia , muọghọ kẹ arhọ , ji brorhiẹn abavo .
18 ‘ Ọkokẹ Cha Ghọghọ ’
20 Sen Iroro rẹ Akpọ Na
25 Wo Jẹ Emu Vuọvo Djẹ Wẹ Osa na Ẹreyọ - ọ
E mu uyono ivẹ nana kpahen uchebro rẹ Pọl vwọ kẹ iniọvo rehẹ Kọlose .
Uyono rẹsosuọ na dje oborẹ avwanre se ru ọke rẹ iroro rẹ akpọ nana da guọnọ ro ẹwẹn rẹ avwanre .
Uyono rivẹ na cha chọn avwanre uko vwọ kẹnoma kẹ iruemu re sa nẹrhẹ ebruphiyọ rẹ Jihova va avwanre abọ .
30 Mavọ Yen Oma sa Vwọ Vwerhen Owẹ Vwẹ Ukoko Wọ Kua ra Na ?

“ O yovwiri ra so ejiro kẹ Ọghẹnẹ rẹ avwanre . ” ​ — UNE 147 : 1 .
UNE : 10 , 2
Ẹdia vọ yen une kare vwẹ ẹga rẹ uyota ?
Mavọ yen wọ sa vwọ so une kẹ Jihova vẹ aghọghọ ?
Ewene vọ yen e ru phiyọ ọbe une kpokpọ na , kẹ mavọ yen wọ sa vwọ nabo reyọ vwo ruiruo vọnvọn ?
Die yen une ẹsuọ chọn avwanre uko vwo ruẹ ?
OHWO ọvo ro roro ine , ro ji titi mamọ da ta : “ Eta sa nẹrhẹ wo roro iroro .
Uhworo sa kẹ wẹ omavwerhovwẹn .
Ẹkẹvuọvo , une ẹsuọ che djobọte ubiudu wẹn . ”
Avwanre vwẹ ine rẹ ukoko na vwo jiri Ọsẹ rẹ avwanre Jihova , je vuẹ oborẹ avwanre vwo ẹguọnọ rọyen te .
Kọyensorọ une ẹsuọ vwọ dia ghanghanre vwẹ ẹga rẹ uyota , owenẹ ọ dianẹ avwanre ọvo yen so une na , yẹrẹ ukoko na eje .
2 , 3 . ( a ) Ẹwẹn vọ yen ihwo evo vwo kpahen ra vwọ so une phia gorigori vwevunrẹ ukoko na ?
( b ) Enọ vọ yen a cha fuẹrẹn ?
Mavọ yen oma ru we , siẹrẹ wọ da sua une phia gorigori vwẹ uyono ?
Oma vo owẹ ?
Vwẹ asan evo , fikirẹ omavovwẹ eshare sa sua ine vwẹ azagba - a .
Iniọvo buebun ji se vwo uruemu tiọna , ma rho ọ da dianẹ ekpako na rhọnvwa sua une - e , yẹrẹ ayen de ruẹ erọnvwọn efa ọke ra da sua une vwẹ uyono . ​ — Une 30 : 12 .
Avwanre da mrẹvughe nẹ une ẹsuọ ọyen ẹbẹre ọvo rẹ ẹga avwanre , a rha cha ro otafe ọke ra da sua une - e .
Ọtiọyena , e jẹ ohwo vuọvo nọ oma rọyen : ‘ Ẹro vọ yen mi vwo ni une ra sua vwẹ uyono ?
Mavọ mi se vwo phi omavovwẹ kparobọ rere mi so une phia vẹ aghọghọ ?
Die yen mi se ru , rere me sa vwọ so une vwo nẹ otọ rẹ ubiudu rhe ? ’
4 , 5 .
Djisẹ rẹ ọrhuẹrẹphiyotọ rẹ une ẹsuọ re ruru vwẹ uwevwin ẹga na ?
O krire rẹ idibo rẹ Jihova ri fuevun vwọ vwẹ ine vwo jiro .
Ọ vwerhoma ra vwọ riẹn nẹ ihwo rẹ Izrẹl vwẹ ẹro ọghanghanre vwo ni une ẹsuọ ọke rẹ ayen vwọ fuevun ga Jihova .
Kerẹ udje , Ovie Devid vwo ruẹ ọrhuẹrẹphiyotọ vwọ kẹ uwevwin rẹ ẹga na , o de koko ihwo rẹ Livae 4,000 ri che hworo ihwehworo vwo jiri Jihova .
Ihwo 288 vwẹ usun rayen , eyen ihwo re “ yonori ri suine kẹ Ọrovwohwo , re nabọ riẹn . ” ​ — 1 Ikun 23 : 5 ; 25 : 7 .
A nabọ vwẹ ihwehworo vẹ ine vwọba ruiruo ọke ra vwọ vwẹ uwevwin rẹ ẹga na vwọ kpahotọ kẹ Jihova .
Baibol na da ta : “ Ihwo ri hworo ewanre na vẹ otu re sua ine na [ de ] ku urhuru gbe ọvo vwọ so ejiro vẹ ẹkpẹvwẹ kẹ Ọrovwohwo na , ọke rẹ ayen [ vwo ] mu une na re , vẹ ewanre vẹ igogo kugbe ekuakua rẹ ihwehworo efa , vwọ so ejiro kẹ Ọghẹnẹ , . . . urinrin rẹ Ọrovwohwo na [ da ] vọn uwevwi rẹ Ọghẹnẹ na . ”
Vwẹ ẹro roro oborẹ ọnana bọn esegbuyota rẹ ihwo na gan te ! ​ — 2 Ikun 5 : 13 , 14 ; 7 : 6 .
Djisẹ rẹ ọrhuẹrẹphiyotọ rẹ une ẹsuo rẹ oghẹresan re ruru ọke rẹ Nehemaya vwọ dia osun vwẹ Jerusalẹm .
Ọke rẹ Nehemaya vwọ vwẹrote iruo rẹ ẹrhomabọn rẹ igbẹhẹ rẹ Jerusalẹm , o ji ru ọrhuẹrẹphiyotọ rẹ ihwo rẹ Livae vwo hworo ihwehworo ji so ine vwo jiri Jihova .
Ihwehworo na ji toroba aghọghọ rẹ ihwo na ọke ra vwọ vwẹ igbẹhẹ na vwọ kpahotọ kẹ Jihova .
Jẹ ọ rẹ udje nana , a da “ ghare [ ibuine ] buebu na [ kpo ] ẹko ivẹ . ”
Ẹko rẹsosuọ na sua nẹ ẹbẹre ọvo cha , ẹko rivẹ na da rha so nẹ ẹbẹre ochekọ rhe , ayen da vwoma vwẹ igbẹhẹ rọ kẹrẹ uwevwin rẹ ẹga na ; e de nyo umri rẹ une ẹsuọ rayen vwẹ ogboko . ( Neh .
12 : 27 , 28 , 31 , 38 , 40 , 43 ) O muẹro dẹn nẹ oma vwerhen Jihova rọ vwọ mrẹ idibo rọyen re sua une phia gorigori vwo jiro .
Mavọ yen Jesu dje oborẹ une ẹsuọ ghanre te vwẹ ẹga rẹ avwanre ?
Une ẹsuọ jẹ ẹbẹre ọvo rẹ ẹga rẹ uyota vwẹ ọke rẹ Jesu .
Vwẹ ẹro roro obo re phiare vwẹ ason rọ ma ghanre kparobọ vwẹ ikuegbe rẹ ihworakpọ , rọ dia ason rẹ Jesu ton irueru rẹ Emu Ovwọnvwọn rẹ Orovwori na phiyọ . A vwọ riemu rẹ ovwọnvwọn na nu , ayen da so une vwo jiri Jihova . ​ — Se Matiu 26 : 30 .
Udje vọ yen Inenikristi rẹ ẹgbukpe ujorin rẹsosuọ phi phiyotọ kpahen ine ra vwọba ga Ọghẹnẹ ?
Inenikristi rẹ ẹgbukpe ujorin rẹsosuọ phi uvi rẹ udje phiyotọ rẹ ayen vwo jiri Jihova womarẹ une ẹsuọ .
Dede nẹ ubruwevwin yen ayen da vwoma ọkiọvo , ayen je so ine phia gorigori kẹ Jihova .
Ẹwẹn ọfuanfon de mu ọyinkọn Pọl vwo si eta nana kpahen ayen : “ Ovwan yono ohwohwo , rere ovwan bru ohwohwo uche , vwẹ akpata , vẹ ine rẹ ejiro kugbe ine rẹ [ “ ẹwẹn , ” NW ] rere wa vwẹ udu rẹ ovwan so ine vwevwerhe kẹ Ọghẹnẹ . ” ( Kọl .
3 : 16 ) Ofori nẹ oma vwerhen avwanre ọke ra da sua “ ine rẹ [ “ ẹwẹn , ” NW ] ” rehẹ evunrẹ ọbe une rẹ avwanre , kidie ayen ẹbẹre ọvo rẹ eta rẹ Ọghẹnẹ rẹ “ odibo esiri na ” vwo yono avwanre . ​ — Mat .
24 : 45 .
( a ) Die yen sa nẹrhẹ ihwo evo siomauko kẹ une ẹsuọ vwẹ emẹvwa vẹ eghwẹkoko ?
( b ) Iroroẹjẹ vọ yen sa chọn avwanre uko vwọ so une gorigori vwo jiri Jihova , kẹ amono yen cha kobaro rọyen ?
( Ni uhoho rẹsosuọ na . )
Die yen sa nẹrhẹ e siomauko kẹ une ẹsuọ ?
Ọ sa dianẹ une ẹsuọ ghwa dia ẹkuruemu rẹ ihwo rẹ orua wẹ - ẹn , yẹrẹ e ghwe tito vwẹ asan wo nurhe - e .
Ọ je sa dianẹ oma vo owẹ , kidie wo niro nẹ upho wẹn yovwin te ọ rẹ ibuine re sua ine vwẹ TV yẹrẹ iredio - o .
Ẹkẹvuọvo , ofori nẹ a karophiyọ nẹ avwanre eje vwo oghwa ra vwọ so ine vwo jiri Jihova .
Kpare ọbe une wẹn kpenu , kpare uyovwin wẹn kpenu , wọ so une phia gorigori kẹ Jihova nẹ otọ rẹ ubiudu rhe !
( Ẹzra 3 : 11 ; se Une Rẹ Ejiro 147 : 1 . )
Vwẹ Eguan Ruvie buebun nonẹna , kidie nẹ a vwẹ eta rẹ ine na phia vwẹ TV rọhẹ enu rẹ umukpe na , ka sa so ayen phia gorigori .
Ọ vwerhoma ra je vwọ riẹn nẹ , a vwẹ ine ẹsuọ vwọba ọrhuẹrẹphiyotọ rẹ Isikuru rẹ Ekpako vẹ Idibo Rowian re .
Ọnana ghwe dje obo rọ ghanre te rẹ ekpako vwọ kobaro rẹ une ẹsuọ vwevunrẹ ukoko na .
Die yen ofori nẹ a karophiyọ ọ da dianẹ oshọ rẹ une ẹsuọ muẹ avwanre ?
Fikirẹ oshọ nẹ upho rayen cha mra vrẹ e rẹ ihwo ichekọ , yẹrẹ nẹ a cha vwẹ ayen jehwẹ , ihwo buebun rha rhọnvwa sua ine phia - a .
Ẹkẹvuọvo , ọke rẹ avwanre da ta ota , e jẹ a karophiyọ nẹ avwanre eje “ sheri vwẹ oma rẹ emu buebu . ”
( Jems 3 : 2 ) Ẹkẹvuọvo , ọyena djẹ avwanre ota ẹta - a .
Kẹ diesorọ avwanre vwo jẹ une ẹsuọ kidie nẹ upho rẹ avwanre ghwe shephiyọ - ọ ?
11 , 12 .
Erhọ yen iroroẹjẹ evo re sa nẹrhẹ ona rẹ une ẹsuọ rẹ avwanre yovwinphiyọ ?
Ọ da dianẹ oshọ rẹ une ẹsuọ muẹ avwanre kidie avwanre riẹn une sua - a , iroroẹjẹ evo herọ re sa chọn avwanre uko vwo ru yovwinphiyọ .
*
Upho wẹn sa nabọ mra , siẹrẹ wọ da riẹn obo ra nabọ wẹn totọ ọke ra da sua une .
Kirobo rẹ ẹlẹtriki nẹrhẹ urhukpẹ la ye , ọtiọyen ẹwẹn wẹn je kẹ wẹ ẹgba ọke wọ da ta ota yẹrẹ sua ine .
Jẹ upho rẹ wọ vwọ sua ine , gan te ọ rẹ wọ vwọ ta ota yẹrẹ tobọ vrẹ ọtiọyen dede .
( Ni iroroẹjẹ ra vwọphia vwẹ ọbe rẹ Benefit From Theocratic Ministry School Education , aruẹbe 181 re te 184 , vwẹ obotọ rẹ uyovwinrota na , “ Properly Control Your Air Supply . ” )
Baibol na tobọ jiro kẹ idibo rẹ Ọghẹnẹ ọke sansan , nẹ ayen so une phia vẹ “ edo rode . ” ​ — Une 33 : 1 - 3 .
Djisẹ rẹ obo re sa chọn wẹ uko vwọ so une phia gorigori .
Davwen iroroẹjẹ nana vwẹ ọke romobọ wẹn , yẹrẹ ọke rẹ ovwan de ruẹ ẹga orua : Sane une rọ ma vwerhen owẹ vwẹ ọbe une rẹ avwanre .
Se eta une na phia sasasa vẹ upho gorigori .
Vwẹ upho vuọvo yena vwọ ta ọsoso rẹ urhiẹ ọvo ofuọvo .
Wo de ru ọyena nu , gba suọ vẹ uphọ vuọvo yena .
( Aiz . 24 : 14 ) Iroroẹjẹ nana cha nẹrhẹ wọ sa so une phia vẹ ẹgba ; ọyena ghwa obo ra guọnọre .
Wo jẹ ọ nẹrhẹ oshọ mu we , yẹrẹ nẹrhẹ oma vo owẹ - ẹ !
( a ) Erhuvwu vọ yen che norhe siẹrẹ a da nabọ rhie unu phiyọ so une ?
( Ni ekpeti na “ Ru Ona rẹ Une Ẹsuọ Wẹn Yovwinphiyọ . ” ) ( b ) Iroroẹjẹ vọ ro shekpahen ebẹnbẹn rẹ upho ra vwọ sua ine , yen me je we ?
Upho wẹn cha sa nabọ mra - a , jokpanẹ wọ nabọ rhie unu wẹn phiyọ ọke wọ da sua une .
Orọnvwọn ọfa wo se ru kẹ ọna : davwẹngba wo rhie unu wẹn vrẹ asan ro te , ọke wọ ta ota .
Die yen ofori nẹ wo ru , siẹrẹ wo de no nẹ upho wẹn mra te - e , yẹrẹ ọ mra gan nọ ?
Wọ sa mrẹ iroroẹjẹ ri shekpahen ebẹnbẹn tiọna vwẹ ọbe rẹ Benefit From Theocratic Ministry School Education , aruọbe 184 , vwẹ ekpeti na , “ Overcoming Specific Problems . ”
( a ) Aghwoghwo vọ yen e ruru vwẹ omẹvwa rẹ kukpe kukpe rẹ 2016 ?
( b ) Erhọ yen ọdavwẹ evo rọ nẹrhẹ e ru ọbe une kpokpọ na ?
Oma vwerhen iniọvo ri kpo omẹvwa rẹ kukpe kukpe rẹ Watch Tower Bible and Tract Society of Pennsylvania re ruru vwẹ 2016 , ọke rẹ Oniọvo Stephen Lett rọ dia ọvo usun rẹ Ẹko Rọvwẹrote na vwo ghwoghwo kẹ otu na nẹ o rhe che kri - i , e che siobọnu ọbe une kpokpọ re mu odẹ kẹ nẹ Suine kẹ Jihova vẹ Aghọghọ , re che vwo ruiruo vwẹ emẹvwa rẹ avwanre .
Oniọvo Lett da tanẹ ọdavwẹ ọvo kiriguo rọ nẹrhẹ e wene ọbe une na , ọyen rere eta rehẹ evun rọyen se vwo shephiyọ vẹ eta rehẹ New World Translation of the Holy Scriptures ra rhoma si .
E wene eta ine buebun ji si eta evo no , vwo nene ewene re ru phiyọ New World Translation ra rhoma si vwẹ 2013 .
E ji si ine kpokpọ efa ri shekpahen aghwoghwo , vẹ ọdavwaro rẹ avwanre vwọ kpahen ọtanhirhe na vwọba e re herọ jovwo .
Vwọba , kidie nẹ une ọyen ẹbẹre ọvo rẹ ẹga rẹ avwanre , Ẹko Rọvwẹrote na guọnọre nẹ e ru opharo rẹ ọbe une kpokpọ na họhọ ọ rẹ New World Translation ra rhoma si na .
16 , 17 .
Ewene vọ yen e ru phiyọ ọbe une kpokpọ na ?
A rhuẹrẹ ine rẹ Suine kẹ Jihova vẹ Aghọghọ na , vwo nene iyovwinreta ri churobọ si ohwohwo rere e vwọ phẹre erhie .
Kerẹ udje , ine 12 rẹsosuọ na shekpahen Jihova , 8 re vwọ kpahen eyena de rhe shekpahen Jesu vẹ ọtanhirhe na .
O vwo asan ra rhuẹrẹ iyovwinreta na eje phiyọ , wo se kpo etiyin ra sane une vwọ kẹ ota rotu wẹn .
E wene eta rẹ ine evo rere ayen vwọ phẹn , rere kohwo kohwo sa vwọ so ayen nẹ otọ rẹ ubiudu rhe , e ji si eta evo no ri kpo awanre re .
E si eta rẹ ine na kirobo ra ta ota wan rere ine na vwọ phẹre ẹsuọ , e mi ji vwo ẹruọ rayen .
E ji si ayen lọlọhọ rere kohwo kohwo sa vwọ fobọ riẹn ayen .
A rhoma si eta rẹ ine evo rere ayen vwo shephiyọ obo ra guọnọ ta ota kpahan , kerẹ ine ri shekpahen emẹvwa vẹ iruo aghwoghwo na .

Yono ine na vwẹ ẹga orua wẹn ( Ni ẹkorota 18 )
Diesorọ o vwo fo nẹ e yono ine rehẹ ọbe une kpokpọ na ?
( Ni eta rehẹ obotọ na . )
Buebun rẹ ine rehẹ ọbe une rẹ Suine kẹ Jihova vẹ Aghọghọ na , e si ayen kerẹ ẹrhovwo .
Womarẹ ine nana , wọ sa ta ọdavwẹ wẹn kẹ Jihova .
Ine efa che mu iniọvo avwanre vwo vwo “ ẹguọnọ [ ji ruiruo ] esiri . ”
( Hib . 10 : 24 ) O muẹro nẹ avwanre guọnọ yono eta rẹ ine na kugbe obo ra sua ayen wan .
Wo se ru ọtiọyen siẹrẹ wọ da nabọ kerhọ kẹ e ra vwẹ unu so vwẹ jw.org .
Wọ da nabọ yono ayen vwẹ uwevwin , kẹ wọ sa so ayen phia gorigori nẹ otọ rẹ ubiudu rhe .
*
Ọrhọ yen idjerhe ọvo rẹ avwanre eje sa vwọ vwẹ ẹga kẹ Jihova ?
Karophiyọ nẹ une ẹsuọ pha ghanghanre vwẹ ẹga rẹ avwanre .
Ọyen idjerhe ọvo kiriguo re vwo dje ẹguọnọ vẹ ọdavwaro phia kẹ Jihova .
( Se Aizaya 12 : 5 . )
Wọ da so une phia vẹ aghọghọ , ọyena che phiuduphiyọ ihwo efa awọ rẹ ayen ji vwo ru ọtiọyen .
Ihwo eje sa vwẹ ẹga kẹ Jihova womarẹ une ẹsuọ , te ighene , te emare , kugbe ihwo kpokpọ .
Ọtiọyena , wo siomauko wọ vwọ so une phia - a .
Ru nene odjekẹ nana rẹ Jihova vwọ kẹ avwanre womarẹ ọbuine na : “ So ine kẹ Ọrovwohwo . ”
E , so une vẹ aghọghọ ! ​ — Une 96 : 1 .
Wọ da guọnọ iroroẹjẹ efa ri shekpahen oborẹ upho wẹn se vwo yovwinphiyọ , re ni JW Broadcasting rẹ December 2014 ( kpo VWO NẸ ISTUDIO AVWANRE vwẹ ẹbẹre rẹ ividio , ọ rẹ oyibo ) .
Uhworo rẹ ibrẹro ihwe yen a vwọ tuẹn eghwẹkoko vẹ isikoko rẹ avwanre phiyọ , rere e se vwo muegbe rẹ avwanre vwọ kẹ une ra cha so .
E ru uhworo nana vwẹ idjerhe ro de se muegbe rẹ ubiudu rẹ avwanre hẹrhẹ ọrhuẹrẹphiyọ rẹ ẹdẹ yena .
Ọtiọyena , ofori nẹ avwanre guọnọ asan chidia , rere a sa kerhọ rẹ uhworo na nẹ ọtonphiyọ re duvwun oba . ( Ni ẹkoreta 11 - 14 ) Nabọ mudia Se ẹwẹn reyọ Nabọ rhie unu phiyọ So une na phia

“ Ọrovwohwo sa tan arhọ rẹ idibo rọye ; ohwo ọvuọvo ro si oma nu vwẹ evun rọye re che bru hwe herọ - ọ . ” ​ — UNE 34 : 22 .
UNE : 8 , 54
ukẹcha rẹ ekpako na sa vwọ kẹ ihwo ri ru umwemwu egangan ?
owọẹjẹ ro fori nẹ a reyọ , rere a sa mrẹ erere nẹ arodọnvwẹ rẹ Jihova ?
evwoghovwo re karekare rẹ Jihova ?
Ẹwẹn vọ yen rhe idibo rẹ Ọghẹnẹ evo fikirẹ umwemwu ?
“ ORHARHE rẹ ohwo re me epha ! ”
eriyin ọyinkọn Pọl siri .
( Rom 7 : 24 ) Idibo rẹ Ọghẹnẹ efa je ta oka rẹ ota tiọyen vwẹ ọka sansan .
Avwanre eje rioja rẹ umwemwu ra riuku rọyen ; ọtiọyena , ofu se dje avwanre siẹrẹ e rhe se ru oborẹ Ọghẹnẹ guọnọre - e .
Inenikristi evo ri ru umwemwu egangan , tobọ roro nẹ Ọghẹnẹ che se vwo ghovwo aye - en .
( a ) Mavọ yen Une Rẹ Ejiro 34 : 22 vwo djephia nẹ ofori rẹ ofu vwo dje idibo rẹ Ọghẹnẹ fikirẹ umwemwu - u ?
( b ) Die yen a cha fuẹrẹn vwẹ uyono nana ?
( Ni ekpeti na , “ Obo re Yono Norhe , Gbanẹ Obo ro Mudiaphiyọ ? ” )
Dedena , Baibol na vwẹ uchebro kẹ ihwo re vwẹ Jihova vwo ru adjarhọ rayen nẹ , e jẹ ofu dje aye - en .
( Se Une Rẹ Ejiro 34 : 22 . )
Die yen o mudiaphiyọ ra vwọ vwẹ Jihova vwo ru adjarhọ ?
Owọẹjẹ vọ yen a cha reyọ , rere a sa vwọ mrẹ arodọnvwẹ kugbe evwoghovwo rẹ Jihova ?
A sa riẹn ẹkpahọnphiyọ rẹ enọ nana siẹrẹ a da fuẹrẹn ọrhuẹrẹphiyotọ rẹ irere rẹ adjarhọ re ruru vwẹ Izrẹl rẹ ọke awanre .
Ghini uyota nẹ ọphọ rẹ Urhi re weneri vwẹ Pẹntikọst 33 C.E yen ọrhuẹrẹphiyotọ yena nurhe .
Ẹkẹvuọvo , karophiyọ nẹ obọ rẹ Jihova yen Urhi na ji nurhe .
Ọtiọyena , a sa riẹn ẹro rẹ Jihova vwo ni umwemwu , irumwemwu , kugbe okurhẹriẹ , siẹre a da fuẹrẹn ọrhuẹrẹphiyotọ rẹ irere rẹ adjarhọ na .
Ẹsosuọ , e jẹ a fuẹrẹn oboresorọ e vwo ru ọrhuẹrẹphiyotọ nana , kugbe obo ra vwẹ irere na vwo ruẹ ọke yena .
Mavọ yen ihwo rẹ Izrẹl ruẹ ohwo rọ vwẹ arogba vwo hwe ọrivẹ rọyen ?
Vwẹ Izrẹl awanre , Jihova vwẹ ẹro okueku vwo nẹ ozighẹ - ẹ .
Ohwo da vwẹ arogba vwo hwe ọrivẹ rọyen , “ ọreihri rẹ ọbara na ” rọ dia omoni ọshare rọ ma kẹrẹ ohwo re hweri na , ko hwe ozighẹ na .
( Ukeri 35 : 19 ) Vwẹ idjerhe nana , ka sa reihri rẹ ohwo re hweri ekueku na .
Rọ vwọ dianẹ e brokpakpa hwe ozighẹ na , ka sa sẹro rẹ ofuanfon rẹ Otọ rẹ Uve na , kidie Jihova tare nẹ , “ Wo gbe otọ na ru wọ dia na ẹgua - a , ” “ kidie ọbara [ rẹ ohworakpọ , yen ] gbe otọ na ẹgua . ” ​ — Ukeri 35 : 33 , 34 .
Mavọ yen ihwo rẹ Izrẹl ruẹ ohwo rẹ obọ chọre hwe ọrivẹ rọyen ?
Mavọ yen ihwo rẹ Izrẹl ruẹ ohwo rẹ obọ chọre hwe ọrivẹ rọyen ?
Dede nẹ ọ chọrọ obọ , ọ je riabe rẹ ọbara . ( Jẹn .
9 : 5 ) Ẹkẹvuọvo , fikirẹ arodọnvwẹ rẹ Jihova , kọ sa djẹ kpo ọvo usun rẹ irere rẹ adjarhọ esan na , rere ọ sa vwọ vabọ rẹ ọreihri rẹ ọbara na .
Oboyin kọyen oma de se fuo .
Ọ me dia etiyin bẹsiẹ orherẹn rode na vwo ghwu . ​ — Ukeri 35 : 15 , 28 .
Idjerhe vọ yen ọrhuẹrẹphiyotọ rẹ irere rẹ adjarhọ na sa vwọ chọn avwanre uko vwọ riẹn Jihova phiyọ ?
Jihova komobọ yen ru ọrhuẹrẹphiyotọ rẹ irere rẹ adjarhọ na , ọ dia ihworakpọ - ọ .
Ọ vuẹ Joshua nẹ , “ Ta kẹ ihwo rẹ Izrẹl , Wa bọn irere rẹ adjẹrhọ . ”
A da sane irere rẹ adjarhọ na , yẹrẹ e de phi ayen “ phihọ ovwanrhe . ”
( Jos . 20 : 1 , 2 , 7 , 8 ) Rọ vwọ dianẹ Jihova yen ru ọrhuẹrẹphiyotọ rẹ irere oghẹresan nana , ka sa nọ : Mavọ yen ọrhuẹrẹphiyotọ nana chọn avwanre uko vwọ nabọ vwo ẹruọ rẹ arodọnvwẹ rẹ Jihova ?
Die yen o yono avwanre kpahen obo ra sa vwọ vwẹ Jihova vwo ru adjarhọ nonẹna ?
6 , 7 . Djisẹ rẹ oborẹ ekpako na guẹdjọ rẹ ozighẹ rẹ obọ chọre hwe ohwo .
( Ni uhoho rẹsosuọ na . ) ( b ) Diesorọ ọ vwọ dia emu rẹ aghwanre rẹ ozighẹ na vwo bru ekpako na ra ?
Ohwo rẹ obọ chọre hwe ọrivẹ rọyen na che “ gu ẹkunu rọye kẹ ekpako ” rehẹ anurhoro rẹ orere rọ djẹ ra na .
Ekpako na ke rhiabọdede .
( Jos . 20 : 4 ) Ọmọke da wan nu , ke che jo bru ekpako rehẹ orere ro de hwe ohwo na , rere ayen guẹdjọ na .
( Se Ukeri 35 : 24 , 25 . )
Ekpako na de brorhiẹn na nẹ ọ chọrọ obọ , ko se rhivwin kpo orere rẹ adjarhọ na ra dia .
Diesorọ o vwo fo nẹ ekpako na guẹdjọ na ?
Rere ihwo rẹ Izrẹl sa vwọ dia fuanfon , ozighẹ na me je mrẹ erere nẹ arodọnvwẹ rẹ Jihova .
Ọshare ọvo ro yono Baibol kodo siri nẹ , ozighẹ na rha rhọnvwe bru ekpako na ra - a , “ e se hwe . ”
Vwọba ọ da ta , “ ọbara rọyen kọ dia enu uyovwin rọyen , kidie o rhiabọreyọ uphẹn rẹ usivwin ro nẹ obọ rẹ Ọghẹnẹ rhe - e . ”
Dede nẹ ọrhuẹrẹphiyotọ herọ ra vwọ chọn ohwo rẹ obọ chọre dẹ ozighẹ na uko , jẹ ọyen komobọ yen vwo oghwa rọ vwọ rhiabọreyọ ukẹcha na .
Ọ rha djẹ ro ọvo usun rẹ irere rẹ adjarhọ rẹ Jihova muegbe rọyen kẹ ayen na - a , omoni rọ ma kẹrẹ ohwo ro hweri na sa teyọn hwe .
8 , 9 .
Diesorọ Onenikristi ro ru umwemwu ọgangan vwo bru ekpako na ra ?
Nonẹna , ofori nẹ Onenikristi ro ru umwemwu ọgangan bru ekpako na ra , rere ayen chọn uko .
Diesorọ ọ vwọ ghanre ?
Ẹsosuọ , obọ rẹ Jihova yen ọrhuẹrẹphiyotọ ra vwọ vwẹ ohwo ro ru umwemwu ọgangan vwo guẹdjọ na nurhe .
( Jems 5 : 14 - 16 ) Ọrivẹ , womarẹ ọrhuẹrẹphiyotọ tiọyena irumwemwu ri kurhẹriẹ ke sa mrẹ ẹroesiri rẹ Jihova , je kẹnoma kẹ ẹvwanriẹnruẹ rẹ imwemwu tiọyena . ( Gal . 6 : 1 ; Hib .
12 : 11 ) Ọrerha , a vwẹ ekpako na vwo mu ji yono ayen oborẹ ayen se vwo phiuduphiyawọ rẹ orumwemwu ro kurhẹriẹ , je chọn uko vwọ kẹnoma kẹ uruemu re vwo brorhiẹn kuẹ oma rẹ ohwo .
Jihova se ekpako na “ urhurho vwọ ọke rẹ ogiribo . ” ( Aiz .
32 : 1 , 2 ) Ọrhuẹrẹphiyotọ nana , ọyen odjephia rẹ arodọnvwẹ rẹ Jihova .
Idibo rẹ Jihova buebun mrẹ omafuvwe ọke rẹ ayen vwo bru ekpako na ra , je rhiabọreyọ ukẹcha rayen .
Kerẹ udje , oniọvo ọvo re se Daniel , ru umwemwu ọgangan ọvo , ẹkẹvuọvo o de dion phiyọ oma vwẹ emeranvwe evo .
Ọ da ta : “ Rọ vwọ dianẹ o kriri mamọ re na , ki mi roro nẹ o rhe vwo emu vuọvo rẹ ekpako na se ru kẹ vwẹ ọfa - a . ”
Dedena , oshọ ji muo nẹ e che vwo oniso rẹ umwemwu ro ruru na .
Ọtiọyena , oyare rẹ evwoghovwo kọyen ọ vwọ tuẹn ẹrhovwo rọyen phiyọ kọke kọke .
Ukuotọ rọyen , Daniel de bru ekpako na ra .
Ukuko na , ọ da ta : “ Vwọrẹ uyota , oshọ mi vwo bru ayen ra , mu vwe ẹsosuọ .
Jẹ enẹna , kọ ghwa họhọ nẹ e mu ọkpoghwa nu vwe ohọre . ”
Asaọkiephana , Daniel nabọ nẹrhovwo vwo rhe Jihova vẹ ẹwẹn obrorhiẹn rọ fonro .
O krinọ na - a , a da reyọ vwo mu odibo rowian .
Owọẹjẹ vọ yen ozighẹ rẹ obọ chọre hwe ohwo na cha reyọ , rere ọ sa vwọ mrẹ arodọnvwẹ ?
Ofori nẹ ozighẹ rẹ obọ chọre hwe ohwo jowọ rere ọ sa mrẹ arodọnvwẹ rẹ Jihova .
Ọ cha djẹ kpo orere rẹ adjarhọ rọ ma kẹrẹ .
( Se Joshua 20 : 4 . )
Ozighẹ na cha sa vwẹ ẹro sakamu vwo ni ọrhuẹrẹphiyotọ yena - a , kidie o che ghwu , jokpanẹ kọ djẹ kpo orere rẹ adjarhọ na , je dia oboyin !
Ọnana mudiaphiyọ nẹ ọ cha vwẹ erọnvwọn evo vwo ze .
Ọ cha djẹ jẹ iruo vẹ uwevwin rọyen vwo .
O ji che se vrẹn nẹ orere na kpo asan ọfa - a , bẹsiẹ orherẹn rode na vwo ghwu .
* ( Ukeri 35 : 25 ) Ẹkẹvuọvo , enana ghanre te arhọ rọye - en .
Kidie o de nẹ orere na , kọyen ọ vwẹ ẹro phovwin vwo ni arhọ rẹ ohwo ro hweri na , o ji phi arhọ romobọ rọyen phiyọ ẹdia rẹ imuoshọ .
Owọẹjẹ vọ yen che djephia nẹ Onenikristi ro kurhẹriẹ vwẹ ẹro phovwin vwo ni arodọnvwẹ rẹ Jihova - a ?
Nonẹna , o ji fo nẹ irumwemwu ri kurhẹriẹ jowọ rere ayen sa vwọ mrẹ arodọnvwẹ rẹ Ọghẹnẹ .
Ayen me kurhẹriẹ riẹriẹriẹ , ji kẹnoma kẹ imwemwu itete ri se sun kpo e re egangan .
Ẹwẹn ọfuanfon mu ọyinkọn Pọl vwo djisẹ rẹ uruemu rẹ Inenikristi ri kurhẹriẹ vwẹ Kọrẹnt djephia .
O de si : “ Ẹnwan rẹ omamọ rẹ ivun emiovwo na nẹrhẹ ovwan ro , didi ẹroerhe ro nẹ ovwan oma , didi ophu , didi o mukperi , didi urhuru esio , didi oruru , didi ehwe ! ” ( 2 Kọr .
7 : 10 , 11 ) Ẹgbaẹdavwọn ra vwọ kẹnoma kẹ umwemwu , ọyen odjephia nẹ oborẹ avwanre ruru na da avwanre , avwanre ji vwẹ ẹro phovwin vwo ni arodọnvwẹ rẹ Jihova - a .
Die yen ofori nẹ Onenikristi siobọnu rere ọ sa vwọ mrẹ arodọnvwẹ rẹ Jihova ọkieje ?
Die yen Onenikristi che vwo ze , rere ọ sa vwọ riavwerhen rẹ arodọnvwẹ rẹ Jihova ọkieje ?
Ofori nẹ ọ choma ro vwo siobọnu obo re tobọ ma ghanre kẹ , ọ da dianẹ erọnvwọn tiọyena cha nẹrhẹ o she phiyọ ufi rẹ umwemwu .
( Mat . 18 : 8 , 9 ) Wọ sa kẹnoma kẹ igbeyan re sa riẹriẹ owẹ vwo ru obo ri che miovwo Jihova ivun ?
Ọ da dianẹ udi fobọ mu we , wọ sa kẹnoma kẹ ẹdia re sa nẹrhẹ wọ da udi vroma ?
Yẹrẹ ọ da dianẹ wọ vẹ urhurusivwe rẹ ọfanrhiẹn muabọ , wọ sa kẹnoma kẹ ifimu , wẹbsaiti , yẹrẹ irueru re sa kpare urhurusivwe rẹ ọfanrhiẹn ?
Karophiyọ nẹ ọyọnregan rẹ avwanre kẹ Jihova , ghanre vrẹ kemu kemu re vwo ze .
Kidie ọ cha bra mamọ siẹrẹ Jihova de chukoku avwanre .
Vwọba , o vwo emu vuọvo ro yovwin te “ ẹguọnọ ri bẹdẹ ” rọye - en . ​ — Aiz .
54 : 7 , 8 .
Djisẹ rẹ oboresorọ ozighẹ sa vwọ mrẹ omafuvwe , ochọnvwe , kugbe omavwerhovwẹn vwevunrẹ orere rẹ adjarhọ na .
Ozighẹ da sa djẹ ro orere rẹ adjarhọ na , oma ko fuo .
Vwọ kpahen irere na , Jihova da ta : “ Irere na ke dia asan rẹ adjẹrhọ ” kẹ ovwan .
( Jos . 20 : 2 , 3 ) Jihova guọnọre nẹ a rhoma vwẹ ozighẹ rọ dia evunrẹ orere na vwo guẹdjọ fikirẹ umwemwu ro ruru jovwo na - a , ọ je guọnọ nẹ ọreihri na ro evunrẹ orere na ra teyọn hwe - e .
Ọtiọyena , ozighẹ na rha cha djoshọ nẹ a cha vwẹ oja riọ - ọ .
Kọ sa mrẹ ẹroevwote vẹ ochọnvwe rẹ Jihova vwevunrẹ orere na .
Ẹkẹvuọvo , orere na dia uwodi - i .
Ọ sa wian , vwẹ ukẹcha kẹ ihwo , je ga Jihova vwọrẹ ufuoma vwevunrẹ orere na .
Vwọrẹ uyota , akpeyeren rẹ omavwerhovwẹn yen o che yerin vwẹ oboyin !
Vwo imuẹro kpahen evwoghovwo rẹ Jihova ( Ni ẹkoreta 14 - 16 )
Imuẹro vọ yen Inenikristi ri kurhẹriẹ se vwo ?
Ẹwẹn obrorhiẹn kpokpo idibo rẹ Jihova evo ri ru umwemwu egangan , ri ji kurhẹriẹ . Evo tobọ roro nẹ Jihova cha sa kpairoro vrẹ oborẹ ayen ruru - u .
Wo de vwo oka rẹ ẹwẹn tiọyena , biko karophiyọ nẹ Jihova de vwo ghovwo ohwo nu , kọ kpairoro vrẹ umwemwu na karekare !
Daniel re djunute siẹvure , mrẹ ọnana vughe .
Ekpako na vwọ kpọ Daniel vi , je chọn uko vwọ rhoma vwo obrorhiẹn ro fiotọ nu , ọ da ta : “ Obrorhiẹn mẹ rhe kpokpo uvwe ọfa - a .
Umwemwu na nu vwe oma karekare .
Jihova ghene tanẹ o siẹ ogbeku na sherẹ kẹ avwanre .
A rha cha sa mrẹ ọfa - a . ”
Ozighẹ da ro evunrẹ orere rẹ adjarhọ na nu , oshọ rẹ ọriehri na rhe che se muo ọfa - a .
Ọtiọyen ọ je hepha , Jihova de vwo ghovwo avwanre nu , o rhe fo nẹ oshọ mu avwanre nẹ ọ cha rhoma ghwie umwemwu na rhe , yẹrẹ vwẹ avwanre guẹdjọ fikirẹ umwemwu na - a . ​ — Se Une Rẹ Ejiro 103 : 8 - 12 .
15 , 16 .
Mavọ yen owian rẹ Jesu kerẹ Ọtan kugbe Orherẹn Rode na vwọ nẹrhẹ imuẹro wẹn ganphiyọ kpahen arodọnvwẹ rẹ Ọghẹnẹ ?
Vwọrẹ uyota , imuẹro rẹ avwanre kpahen arodọnvwẹ rẹ Jihova , gan nọ ọ rẹ ihwo rẹ Izrẹl shesheri .
Pọl vwọ ta oborẹ ofu djere te kidie ọ sa nabọ yọnrọn irhi rẹ Ọghẹnẹ gbagba - a nu , ọ da ta : “ Me kpẹvwẹ Ọghẹnẹ fiki ri Jesu Kristi Ọrovwavwanre . ”
( Rom 7 : 25 ) Pọl nene jẹgba muabọ , o ji ru umwemwu jovwo , ẹkẹvuọvo o kurhẹriẹ . Ọtiọyena , o vwo imuẹro nẹ Ọghẹnẹ vwo ghovwo ọyen nure , womarẹ ọtanhirhe rẹ Jesu .
Jesu chọn avwanre uko vwo vwo obrorhiẹn rọ fonron kugbe omafuvwe , kidie ọyen Ọtan rẹ avwanre .
( Hib . 9 : 13 , 14 ) Kerẹ Orherẹn Rode rẹ avwanre , o “ se sivwi kohwo kohwo rọ wan oma rọye sikẹre Ọghẹnẹ , fikiridie ọ herọ kọke kọke rọ vwọ rẹ kẹ ayen . ”
( Hib . 7 : 24 , 25 ) Ọ da dianẹ ihwo rẹ Izrẹl vwo imuẹro nẹ a cha vwẹ imwemwu rayen vwo ghovwo ayen fikirẹ iruo rẹ orherẹn rode na ruẹ ọke yena , kọyen owian ra vwọ kẹ Orherẹn Rode rẹ avwanre Jesu Kristi sa nẹrhẹ avwanre vwo imuẹro nẹ , a cha “ mrẹ arodọvwẹ reyọ kugbe ẹserọphẹ rọ cha avwanre uko vwẹ ọke rẹ ọbẹnvwẹ . ” ​ — Hib .
4 : 15 , 16 .
Vwo esegbuyota kpahen izobo rẹ Jesu , rere Jihova sa vwọ dia adjarhọ wẹn .
Wo ghwe roro nẹ ihwo efa ọvo yen ọtanhirhe na che fi erere kẹ - ẹ .
Vwo imuẹro nẹ wẹwẹ komobọ je sa mrẹ erere norhe .
( Gal . 2 : 20 , 21 ) Jẹ o muwẹro nẹ a cha vwẹ imwewmu wẹn vwo ghovwo uwe womarẹ ọtanhirhe na .
Vwo esegbuyota nẹ arhọ rẹ bẹdẹ bẹdẹ se te we obọ womarẹ ọtanhirhe na .
Izobo rẹ ọtanhirhe rẹ Jesu na , ọyen okẹ rẹ Jihova vwọ kẹ wẹ .
Diesorọ wọ vwọ guọnọ vwẹ Jihova vwo ru adjarhọ wẹn ?
Irere rẹ adjarhọ na , ọyen djephia rẹ arodọnvwẹ rẹ Jihova .
Ọghẹnẹ womarẹ ọrhuẹrẹphiyotọ nana vwọ kanrunumu ọghanrovwẹ rẹ arhọ , ukẹcha rẹ ekpako na vwọ kẹ avwanre , oborẹ uvi rẹ okurhẹriẹ churobọ si , kugbe oboresorọ avwanre se vwo vwo imuẹro ọgangan kpahen evwoghovwo rọyen .
Wọ vwẹ Jihova vwo ru adjarhọ wẹn ?
O vwo asan ọfa ro se fu avwanre oma - a !
( Une 91 : 1 , 2 ) Vwẹ uyono rọ vwọ kpahen ọnana , e che yono oborẹ irere rẹ adjarhọ na sa vwọ chọn avwanre uko vwọ vwẹrokere orhiẹn abavo vẹ arodọnvwe rẹ Jihova .
Ẹbe rẹ ihwo rẹ Ju evo djere nẹ , orua rẹ ozighẹ na kua bro ra vwobẹ orere rẹ adjarhọ na .
Uwevwin Orhẹrẹ rẹ September 1 , 1895 djere nẹ irere rẹ adjarhọ na mudiaphiyọ orọnvwọn ọfa . Ọ da ta : “ Udje nana rọhẹ evunrẹ urhi rẹ Mosis na , mudiaphiyọ ofuvwegbe ro se te orumwemwu obọ womarẹ Kristi .
Kidie ohwo rọ vwẹ Jesu ru adjarhọ womarẹ esegbuyota , cha mrẹ ochọnvwe . ”
Ẹgbukpe ujorin ọvo vwọ wan nu , Uwevwin Orhẹrẹ na da tanẹ irere rẹ adjarhọ na mudiaphiyọ “ ọrhuẹrẹphiyotọ rẹ Ọghẹnẹ vwo sivwin avwanre vwo nẹ ughwu , kidie avwanre churhi ro churobọ si ofuanfon rẹ ọbara . ”
Ẹkẹvuọvo , Uwevwin Orhẹrẹ rẹ March 15 , 2015 vwo djisẹ rẹ oboresorọ ẹbe avwanre rha fobọ ta ota kpahen udje vẹ oborẹ ayen mudiaphiyọ - ọ , ọ da ta : “ Baibol na da tanẹ ohwo , orọnvwọn , yẹrẹ emu ọvo ro djunute mudiaphiyọ orọnvwọn ọfa , kẹ avwanre ghwa reyọ ọtiọyen .
Ẹkẹvuọvo , o rhe dje ọtiọye - en , avwanre rha je vwẹ ọhọ romobọ avwanre vwọ tanẹ ohwo yẹrẹ emu ọvo mudiaphiyọ orọnvwọn ọfa - a . ”
Kidie nẹ Baibol na ta ota kpahen oborẹ irere rẹ adjarhọ na mudiaphiyọ - ọ , oborẹ Inenikristi se yono nẹ ọrhuẹrẹphiyotọ nana rhe yen a cha fuẹrẹn vwẹ uyono nana vẹ ọ rọ cha .
“ Bru omamọ rẹ orhiẹn , we ru uruemu esiri vẹ arodọnvwẹ kẹ dohwo domoni rọye . ” ​ — ZEK .
7 : 9 .
UNE : 125 , 88
Mavọ yen avwanre sa vwọ vwẹrokere arodọnvwẹ rẹ Jihova siẹrẹ ihwo efa da guọnọ evwoghovwo rẹ avwanre ?
Mavọ yen avwanre se vwe djephia nẹ ẹro rẹ Jihova vwo ni arhọ yen avwanre ji vwo no ?
Mavọ yen ekpako sa vwọ vwẹrokere orhiẹn - ebro abavo rẹ Jihova ọke rẹ ayen de guẹdjọ rẹ iniọvo ri ru umwemwu ?
1 , 2 . ( a ) Ẹwẹn vọ yen rhe Jesu kpahen Urhi rẹ Ọghẹnẹ ?
( b ) Mavọ yen isiẹbe vẹ ihwo rẹ Farisi na vwọ vwẹ Urhi na vwo ruiruo vwẹ idjerhe ro je fo ?
JESU vwo ẹguọnọ rẹ Urhi rẹ Mosis na .
Ọyena gbe avwanre unu - u , kidie Jihova rọ dia ohwo rọ ma ghanre kẹ yen vwẹ Urhi na vwo mu .
A mraro kpahen ẹguọnọ ọgangan ro rhe Jesu kpahen urhi rẹ Ọghẹnẹ vwẹ Une Rẹ Ejiro 40 : 8 : “ Me vwo omavwerhe ru ọhọre wẹn , E Ọghẹnẹ mẹ ; urhi wẹn ọ hẹ evunrẹ udu mẹ . ”
Womarẹ ota vẹ uruemu , Jesu de djephia nẹ Urhi rẹ Ọghẹnẹ pha gbagba , ọ vọnre vẹ erere , obo re si phiyọ ejobi che rugba . ​ — Mat .
5 : 17 - 19 .
O muẹro nẹ ọ ghene da Jesu mamọ ọke rọ vwọ mrẹ isiẹbe vẹ ihwo rẹ Farisi na , re chahan Irhi rẹ Ọsẹ rọyen !
Jesu tare nẹ ayen frẹkotọ ruẹ erọnvwọn itete re djunute vwevunrẹ urhi na , rọ vwọ ta : “ Ovwan nenesi rẹ emu fanfanrhiẹ ” yẹrẹ obo ri fiemu - u .
Die yen ebẹnbẹn na ?
Vwọba , ọ da ta : “ We mi gbobọnyẹ emu ro fori , eta rẹ urhi , ẹdjọeguo , aruẹdọn kugbe esegbuyota . ” ( Mat .
23 : 23 ) Vwọ fẹnẹ ihwo rẹ Farisi na , Jesu nabọ riẹn oboresorọ e vwo jurhi na , kugbe oborẹ irhi na ọvuọvo churobọ si uruemu rẹ Jihova .
Die yen a cha fuẹrẹn vwẹ uyono nana ?
Avwanre rha hẹ otọ rẹ Urhi rẹ Mosis na - a .
( Rom 7 : 6 ) Ẹkẹvuọvo , Jihova sẹro rẹ Urhi na kẹ avwanre vwẹ Baibol na .
Ukperẹ avwanre vwo se Urhi na kuyovwin , Jihova guọnọre nẹ avwanre nabọ vwo ẹruọ rọyen rere avwanre ru “ emu ro fori , ” rọ dia iyono re mu Urhi na kpahen .
Kerẹ udje , die yen e se yono vwo nẹ ọrhuẹrẹphiyotọ rẹ irere rẹ adjarhọ na ?
Uyono rẹ udje rọ wanre na , chọn avwanre uko vwọ riẹn obo ra guọnọ mie ozighẹ rọ djẹ kẹ arhọ rọyen .
Vwọba , irere rẹ adjarhọ na ji yono avwanre erọnvwọn evo kpahen Jihova , kugbe obo ra sa vwọ vwẹrokere iruemu rọyen .
Ẹkẹvuọvo , uyono nana cha kpahenphiyọ enọ erha nana : Mavọ yen irere rẹ adjarhọ na vwo dje arodọnvwẹ rẹ Jihova phia ?
Die yen ayen yono avwanre kpahen ẹro rẹ Jihova vwo nẹ arhọ ?
Kugbe , mavọ yen ayen dje orhiẹn - ebro abavo rọyen phia ?
Ra cha vwọ fuẹrẹn ayen ọvuọvo na , davwẹngba sẹ wọ sa jokaphiyọ ẹdia rẹ wọ da sa vwẹrokere Ọsẹ rẹ avwanre rọhẹ obo odjuvwu . ​ — Se Ẹfesọs 5 : 1 .
4 , 5 . ( a ) Die yen e ruru rere a sa vwọ fobọ djẹ te irere rẹ adjarhọ na , kẹ diesorọ ?
( b ) Die yen ọnana yono avwanre kpahen Jihova ?
A sa fobọ djẹ te irere esan na , fikirẹ asan rẹ ayen hepha .
Jihova jurhi kẹ ihwo rẹ Izrẹl nẹ ayen sane irere erha vwẹ ẹbẹre ọvo rẹ Urhie rẹ Jọdan na , rere erha ichekọ na dia ẹbẹre ochekọ .
Diesorọ ?
Rere ohwo rẹ obọ chọre hwe ohwo sa vwọ fobọ djẹ te .
( Ukeri 35 : 11 - 14 ) A je nabọ rhuẹrẹ idjerhe ra wan fiẹ irere na .
( Urhi 19 : 3 ) Vwo nene ẹkuruemu rẹ ihwo rẹ Ju , e phi oka ro dje idjerhe ra wan kpo irere na phiyọ .
Ọ rha dia ọrhuẹrẹphiyotọ rẹ irere rẹ adjarhọ na - a , ohwo rẹ obọ chọre hwe ohwo sa djẹ kpo otọ ọrhorha , ọkiọvo o mi rhi hirhephiyọ ọgedjọ vwẹ oboyin .
Di roro : Jihova ro jurhi nẹ e hwe kohwo kohwo rọ vwẹ arogba dẹ ozighẹ , yen ji rhie uphẹn rẹ arodọnvwẹ vẹ ochọnvwe nana kẹ ohwo rẹ obọ chọre hwe ọrivẹ rọyen !
Ọshare ọvo rọ fuẹrẹn ikuegbe rẹ Baibol de si : “ Urhi nana rẹ Ọghẹnẹ jiri na pha phephẹn , lọhọhọ , o ji yovwin . ”
“ Arodọvwẹ ” rẹ Jihova pha “ buebu . ”
Jihova dia oguẹdjọ rọ sianro , rọ guọnọ idjerhe ro se vwo gboja kẹ idibo rọye - en . ​ — Ẹfe .
2 : 4 .
Idjerhe vọ yen uruemu rẹ ihwo rẹ Farisi na vwọ fẹnẹ uruemu rẹ arodọnvwẹ rẹ Jihova ?
Vwọ fẹnẹ Jihova , ihwo rẹ Farisi na vwo owenvwe rẹ ayen vwo gbe arodọnvwẹ kẹ ihwo - o .
Kerẹ udje , ayen rhọnvwa vwo ghovwo ohwo rọ vwanriẹn oruchọ ọvo vrẹ abọ erha - a .
Jesu dje oborẹ uruemu rayen bra te , ro vwo kpe itẹ rẹ ohwo rẹ Farisi rọ nẹrhovwo nẹ : “ Ọghẹnẹ , me kpẹvwẹ owẹ nẹ me họhọ ihwo efa - a , re ghwa ihwo ria , ifuevu - u , igberadja , eyẹ tobọ họhọ omiarhọghọ [ yena - a ] . ” Ọ rionbọ phiyọ omiarhọghọ ọvo rọ vwomakpotọ rọ vwọ nẹrhovwo nẹ Ọghẹnẹ gbe arodọnvwẹ kẹ ọyen .
Diesorọ ihwo rẹ Farisi na rha rhọnvwa gbe arodọnvwẹ kẹ ihwo - o ?
Baibol na tare nẹ “ ayen jẹ ihwo efa fia . ” ​ — Luk 18 : 9 - 14 .
Vwomakpotọ rere ihwo ri gbe we ku sa vwọ mrẹ lọlọhọ rẹ ayen vwo bru we rhe vwọ kẹ evwoghovwo ( Ni ẹkoreta 4 - 8 )
7 , 8 . ( a ) Mavọ yen wọ sa vwọ vwẹrokere Jihova siẹrẹ e de gbe we ku ?
( b ) Mavọ yen evwoghovwo vwo churobọ si omaevwokpotọ ?
Wọ vwẹrokere ihwo rẹ Farisi - i , vwẹrokere Jihova rere wo gbe arodọnvwẹ kẹ ihwo .
( Se Kọlose 3 : 13 . )
Idjerhe ọvo wo se vwo ru ọtiọyen , ọyen wo vwo ruo rere ọ lọhọ vwọ kẹ ihwo ayen se vwo bru we rhe vwọ kẹ evwoghovwo .
( Luk 17 : 3 , 4 ) Nọ oma wẹn : ‘ Mi vwo ghovwo ihwo , ọ da tobọ dianẹ ayen gbe vwe ku abọ buebun ?
Mi vwo owenvwe me vwọ rhuẹrẹ kugbe vẹ ohwo ro gbe vwe ku ? ’
Evwoghovwo nẹrhẹ a riẹn sẹ ohwo ghini vwo uruemu rẹ omaevwokpotọ .
Ihwo rẹ Farisi vwo uruemu rẹ evwoghovwo - o , kidie ayen jẹ ihwo fia .
Kerẹ Inenikristi , ofori nẹ avwanre vwomakpotọ no “ nẹ ihwo efa yovwi nọ ” avwanre , ọtiọyena ke se vwo ghovwo ayen . ( Fil .
2 : 3 ) Wọ sa vwẹrokere Jihova rere wọ vwomakpotọ ?
Avwanre da vwomakpotọ , ọ cha lọhọ rẹ ihwo ri gbe avwanre ku vwo bru avwanre rhe vwọ kẹ evwoghovwo .
Fobọ dje arodọnvwẹ , wọ fobọ muophu - u . ​ — Aghwo .
7 : 8 , 9 .
Mavọ yen Jihova vwọ chọn ihwo rẹ Izrẹl uko vwọ riẹn oborẹ arhọ ghanre te ?
Emu ọvo kiriguo rọ nẹrhẹ e ru ọrhuẹrẹphiyotọ rẹ irere rẹ adjarhọ na , ọyen rere ihwo rẹ Izrẹl vwo jẹ abe rẹ ọbara ẹriọ .
( Urhi 19 : 10 ) Jihova vwo ẹguọnọ rẹ arhọ , o vwo utuoma kpahen “ abọ ri sun ọbara ekueku . ”
( Isẹ 6 : 16 , 17 ) Rọ vwọ dianẹ Ọghẹnẹ pha fuanfon , o ji brorhiẹn abavo na , o che se chukoku ohwo rọ dẹ ozighẹ - ẹ , ọ da tobọ dianẹ ọ chọrọ obọ .
Ọghẹnẹ gbe arodọnvwẹ kẹ ohwo rẹ obọ chọre hwe ohwo .
Ẹkẹvuọvo , ohwo na che bru ekpako na ra tavwen ; ekpako na de brorhiẹn nẹ ọ chọrọ obọ , kọ cha dia evunrẹ orere rẹ adjarhọ na bẹsiẹ orherẹn rode na vwo ghwu .
Ọkiọvo , ọ sa tobọ dia oboyin te ẹdẹ rẹ ughwu rọyen .
Oja nana nẹrhẹ ihwo rẹ Izrẹl riẹn ọghanrovwẹ rẹ arhọ .
Rere ayen se vwo muọghọ kẹ Jihova rọ dia Esiri rẹ Arhọ na , kẹ ayen kẹnoma kẹ kemu kemu ro se phi arhọ rẹ ihwo efa phiyọ imuoshọ .
Vwo nene oborẹ Jesu tare , mavọ yen isiẹbe vẹ ihwo rẹ Farisi na vwọ jẹ arhọ fia ?
Vwọ fẹnẹ Jihova , ihwo rẹ Farisi vẹ isiẹbe na riẹn ọghanrovwẹ rẹ arhọ - ọ .
Vwẹ idjerhe vọ ?

Jesu da ta kẹ ayen : “ Ovwan ro uwevwi - i , yẹ ihwo re rha ruọ wa da ayen ji ! ”
( Luk 11 : 52 ) Ukperẹ ayen vwọ chọn ihwo uko vwo vwo ẹruọ rẹ Ota rẹ Ọghẹnẹ , je yan vwẹ idjerhe rẹ arhọ na , kẹ ayen rhoma riẹriẹ ihwo na nẹ ẹbẹre rẹ Jesu rọ dia “ Ọ ro vwo arhọ ” na , vwo ruẹ obo ro se sun ayen kpo oghwọrọ rẹ bẹdẹ .
( Iruo 3 : 15 ) Fikirẹ omaẹkparọ vẹ ojevwe romobọ , ihwo rẹ Farisi vẹ isiẹbe na ke vwẹ ẹro okueku vwo nẹ arhọ rẹ ihwo efa .
Ọyena umwemwu , o dje ẹguọnọ phia - a !
( a ) Mavọ yen Pol vwo djephia nẹ ẹro rẹ Ọghẹnẹ vwo ni arhọ , ọyen o ji vwo no ?
( b ) Die yen cha chọn avwanre uko vwọ vwẹrokere oruru rẹ Pọl ?
Mavọ yen avwanre sa vwọ kẹnoma kẹ uruemu rẹ isiẹbe vẹ ihwo rẹ Farisi na , rere a sa vwẹrokere Jihova ?
Ofori nẹ avwanre vwẹ ẹro ọghanghanre vwo ni arhọ .
Ọyinkọn Pọl ru ọtiọyen womarẹ oseri ese ro fiotọ .
Ọtiọyena , ọ da ta : “ Abọ mẹ pha fuanfon kpahen ọbara rẹ ovwan ejobi . ”
( Se Iruo 20 : 26 , 27 . )
Jẹ , ọ dia kidie nẹ Ọghẹnẹ vuẹrẹ nẹ o ghwoghwo , yẹrẹ obo re sa phia kẹ yen muro vwo ghwoghwo - o .
Ukperẹ ọtiọyen , o vwo ẹguọnọ rẹ ihwo , arhọ rayen pha ghanghanre kẹ . ( 1 Kọr .
9 : 19 - 23 ) Ofori nẹ avwanre vwẹ ẹro rẹ Ọghẹnẹ vwo ni arhọ vwo no .
Jihova guọnọre “ nẹ ihwo ejobi kurhẹriẹ . ”
( 2 Pita 3 : 9 ) Kẹ owẹ vwo ?
Uruemu rẹ erorokẹ vẹ arodọnvwẹ che mu we vwo ruiruo rẹ aghwoghwo na vẹ oruru , wọ je cha mrẹ aghọghọ vwẹ iruo na .
Diesorọ omaẹkẹnẹ vwọ ghanre kẹ ihwo rẹ Ọghẹnẹ ?
Uruemu rẹ omaẹkẹnẹ , ọyen idjerhe ọfa re se vwo djephia nẹ ẹro rẹ Ọghẹnẹ vwo ni arhọ yen avwanre ji vwo no .
E jẹ avwanre kẹnoma kẹ omaẹwan ọke ra da djẹ imotọ , ruiruo rẹ ebanbọn vẹ ẹrhuẹrẹ , yẹrẹ kpo emẹvwa .
Wọ vwẹ okpakpa , igho , yẹrẹ ọke , vwọ kobaro kẹ omakpokpọ wẹ - ẹn .
E jẹ avwanre vwẹrokere Ọsẹ rẹ avwanre rọ ruẹ obo re gbare ọkieje .
E jẹ ekpako rẹ ukoko nabọ nomaso kpahen omakpokpọ rayen kugbe ọ rẹ ihwo efa re vẹ ayen gba wian .
( Isẹ 22 : 3 ) Siẹrẹ ọkpako de bru we uche kpahen omaẹkẹnẹ rhiabọreyọ uchebro na . ( Gal .
6 : 1 ) Ni arhọ ghanghanre kerẹ Jihova , “ abe rẹ ọbara rẹ eku da rhe dia uyovwi wẹn . ”
13 , 14 .
Mavọ yen ekpako rẹ Izrẹl sa vwọ vwẹrokere Jihova vwo brorhiẹn abavo ?
Jihova jurhi kẹ ekpako rẹ Izrẹl nẹ ayen vwẹrokere ọyen , ọke rẹ ayen de guẹdjọ .
Ekpako na me ka guọnọ uyota rẹ ẹdjọ na tavwen ayen ki fuẹrẹn obo ri mu ohwo na vwọ dẹ ozighẹ , uruemu ro djephia , kugbe uruemu ro vwori jovwo , rere ayen sa vwọ riẹn sẹ e che gbe arodọnvwẹ kẹ .
Rere ayen sa vwọ vwẹrokere orhiẹn abavo rẹ Jihova , o fori nẹ ayen nabọ fuẹrẹn ohwo na sẹ utuoma yen muro vwo hwe ọrivẹ rọyen , yẹrẹ sẹ o “ fiọnkọ hẹrhẹ . ”
( Se Ukeri 35 : 20 - 24 . )
Iseri da herọ , o che te ihwo ivẹ tavwen e ki se brorhiẹn hwe ohwo rọ vwẹ arogba vwo hwe ohwo ọfa . ​ — Ukeri 35 : 30 .
Ayen da riẹn uyota rẹ ota na nu , ekpako na me tẹnrovi ohwo na , ukperẹ obo ro ruru .
Ayen guọnọ oniso rere ayen se vwo ni ota na kodo .
Jẹ , ọ rọ ma kenu , ayen guọnọ ukẹcha rẹ ẹwẹn ọfuanfon na , rere ayen sa vwọ vwẹrokere uruemu rẹ oniso , arodọnvwẹ vẹ orhiẹn abavo rẹ Jihova . ​ — Eyan .
34 : 6 , 7 .
Mavọ yen ẹro rẹ Jesu vwo ni irumwemwu vwọ fẹnẹ ọ rẹ ihwo rẹ Farisi na ?
Oruchọ rẹ orumwemwu yen ihwo rẹ Farisi na tẹnroviẹ , ukperẹ obo rehẹ ubiudu rọyen .
Ọke rẹ ayen vwọ mrẹ nẹ Jesu riemu vwẹ uwevwin rẹ Matiu , ayen da nọ idibo rọyen : “ Die jabọ ọ vẹ imiarhọghọ kugbe iruimwemwu vwọ ria emu kuẹgbe ? ”
Jesu da kpahen : “ Ihwo rẹ oma rẹ ayen ganre guọnọ ọbo - o , jokpa rẹ otu rẹ oma da .
Ẹkẹvuọvo gba ra guọnọ otọ rẹ ota nana , me guọnọ arodọvwẹ , ọ dia izobo - o : mi rhi se evwata - a , ẹkẹvuọvo iruimwemwu . ” ( Mat .
9 : 9 - 13 ) Ọnana ko mudiaphiyọ nẹ Jesu chochọn rẹ irumwemwu ?
Ẹjo , kakaka .
Jesu nabọ kanrunumu okurhẹriẹ vwẹ aghwoghwo rọyen . ( Mat .
4 : 17 ) Ẹkẹvuọvo , o ji noso nẹ evo usun rẹ “ imiarhọghọ kugbe iruimwemwu ” na , vwo ẹwẹn rẹ ayen vwo kurhẹriẹ .
Ọ ghwa dia emuọre na ọvo yen mu ayen rhe uwevwin rẹ Matiu - u , “ kidie ayen buebu [ nene Jesu ] . ”
( Mak 2 : 15 ) Jẹ , ọ da ohwo mamọ nẹ buebun rẹ ihwo rẹ Farisi na sa vwẹ ẹro rẹ Jesu vwo ni ihwo na , ji vwo ni aye - en .
Vwọ fẹnẹ Jihova ro brorhiẹn abavo , rọ je vọn vẹ arodọnvwẹ na , ihwo rẹ Farisi tare nẹ ayen ga Jihova , jẹ ayen brorhiẹn kuẹ ihwo efa nẹ ayen irumwemwu ri che se kurhẹriẹ - ẹ .
Die yen iniọvo rehẹ umẹ rẹ ẹdjọeguo na che niso ?
Nonẹna , o ji fo nẹ ekpako ukoko vwẹrokere Jihova rọ “ guọnọ ọsoso . ”
( Une 37 : 28 ) Rere ayen sa vwọ riẹn sẹ ohwo ghini ru umwemwu ọgangan , ofori nẹ ayen nabọ frẹkotọ “ guọnọ otọ ” rẹ ota na .
Ẹdjọ na de muẹro nu , e gbe jẹ ayen guon vwo nene irhi rẹ Baibol .
( Urhi 13 : 12 - 14 ) Ayen de chidia umẹ rẹ ẹdjọeguo , e jẹ ayen nabọ fuẹrẹn sẹ oniọvo ro ru umwemwu ọgangan na , dje oka rẹ okurhẹriẹ phia .
Ẹkẹvuọvo , okurhẹriẹ dia obo ra fobọ vwẹ oniso rọye - en .
O churobọ si ẹro rẹ ohwo na vwo ni obo ro ruru na , eriyin ji te uruemu vẹ obo rehẹ ubiudu rọyen . ( Ẹvwọ .
3 : 3 ) Orumwemwu che dje oka rẹ okurhẹriẹ phia tavwen e ki se vwo ghovwo .
*
17 , 18 .
Mavọ yen ekpako na sa vwọ riẹn sẹ ohwo kurhẹriẹ nẹ otọ rẹ ubiudu rọyen rhe ?
( Ni uhoho rẹsosuọ na . )
Vwọ fẹnẹ Jihova kugbe Jesu Kristi , ekpako na cha sa mrẹ ubiudu rẹ ohwo - o .
Ọtiọyena , wẹwẹ kerẹ okpako ukoko , mavọ yen wọ sa vwọ riẹn sẹ ohwo kurhẹriẹ nẹ otọ rẹ ubiudu rọyen rhe ?
Ẹsosuọ , nẹrhovwo vwọ kẹ oniso vẹ aghwanre .
( 1 Ivie 3 : 9 ) Ọrivẹ , fuẹrẹn Baibol vẹ ẹbe rẹ ukoko na , rere wọ riẹn ofẹnẹ rọhẹ uvwre rẹ “ ivun emiovwo rẹ akpọ nana ” vẹ “ omamọ rẹ ivun emiovwo , ” yẹrẹ obọdẹn rẹ okurhẹriẹ . ( 2 Kọr .
7 : 10 , 11 ) Mrẹ oborẹ Baibol na djisẹ rẹ ihwo ri kurhẹriẹ , vẹ ihwo re rhọnvwe kurhẹriẹ - ẹ .
Wọ me je fuẹrẹn oborẹ Baibol na ta kpahen uruemu rẹ ayen djephia , ọtiọyen ji te ọdavwẹ vẹ iroro rayen .
Ọrerha , tẹnrovi ohwo na .
Roro kpahen obo ri toroba uruemu rọyen na , obo ri muro vwo ru obo ro ruru , kugbe egbabọse ro hirharoku .
Baibol na mraro phiyotọ kpahen ọgbuyovwin rẹ ukoko na , Jesu Kristi , rọ vwọ ta : “ Ọ dia obo rẹ ẹro rọye mrẹre o che ni vwo guẹdjọ - ọ eyẹ ọ cha vwẹ obo ro nyori brorhiẹ - ẹ ; ẹkẹvuọvo ọvwata o vwo guẹdjọ rẹ ivwiogbere , o me vwẹ ẹghwanre brorhiẹ rẹ ihwo dẹndẹn rẹ akpọ na . ” ( Aiz .
11 : 3 , 4 ) Rọ vwọ dianẹ ovwan ga kerẹ isuigodẹ vwẹ obotọ rẹ Jesu , ọ cha chọn ovwan uko vwọ vwẹrokere orhiẹn - ebro abavo rọyen . ( Mat .
18 : 18 - 20 ) Ọ vwerhoma nẹ avwanre vwo ekpako re guọnọ vwẹrokere Jesu .
Ayen cha chọn avwanre uko vwo dje uruemu rẹ arodọnvwẹ vẹ orhiẹn - abavo phia !
Die yen wo yono nẹ irere rẹ adjarhọ na , ru wo che vwo ruiruo ?
Urhi rẹ Mosis na yen uchivwo rẹ “ erianriẹn vẹ uyota . ” O yono avwanre kpahen Jihova vẹ iwan rọyen .
( Rom 2 : 20 ) Kerẹ udje , irere rẹ adjarhọ na yono ekpako oborẹ ayen se vwo “ bru omamọ rẹ orhiẹn , ” i ji yono avwanre eje obo re se vwo dje “ uruemu esiri vẹ arodọvwẹ kẹ ” ohwohwo . ( Zek .
7 : 9 ) Avwanre rha hẹ otọ rẹ Urhi rẹ Mosis na - a .
Dedena , Jihova ji ni orhiẹn - ebro abavo vẹ arodọnvwẹ ghanghanre , kidie o ji rhi wene - e .
Ọyen okpuphẹn rẹ avwanre vwọ ga Jihova rọ ma avwanre họhọ oma rọyen . Avwanre je sa vwẹrokere uruemu rọyen , ji reyọ vwo ru adjarhọ rẹ avwanre !
Ni “ Enọ rẹ Ihwo ri Se Ẹbe Avwanre Nọre ” rọhẹ aruọbe 30 rẹ Uwevwin Orhẹrẹ rẹ September 15 , 2006 .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Iniọvo eya ivẹ ghwoghwo ota kẹ ọneki ọvo , vwẹ orere rẹ Tipitapa
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2016 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
NẸ AWANRE rhe yen izobo eze vwọ dia emu ọvo rọ pha ghanghanre vwẹ ẹga rẹ uyota .
Ihwo rẹ Izrẹl ze izobo rẹ eranvwe .
A je riẹn Inenikristi rẹ ọke nana phiyọ ihwo ri ze izobo rẹ “ ẹbẹrunu . ”
Ẹkẹvuọvo , izobo efa je herọ re ghanre kẹ Ọghẹnẹ .
( Hib . 13 : 15 , 16 ) Izobo nana eje ghwa aghọghọ vẹ ebruba cha , kirobo ra cha mrẹ vwẹ idje nana .
Hanah , ọyen odibo rẹ Ọghẹnẹ vwẹ ọke awanre , rọ guọnọ ọmọ jẹ o ji rhi vwiẹ - ẹ .
O de ve kẹ Jihova vwẹ ẹrhovwo nẹ o de vwiẹ ọmọ , ọ cha vwọ kẹ “ Ọrovwohwo vwẹ ẹdẹ rẹ akpọ rọye ejobi . ” ( 1 Sam .
1 : 10 , 11 ) Ọke vwọ yanran na , Hanah da mrevun , o de vwiẹ ọmọshare , e de se Samuẹl .
Ọmọ na vwo brevie nu , Hanah de muo kpo uwevwin rẹ Ọghẹnẹ kirobo ro veri .
Jihova de ku ebruphiyọ ku Hanah fikirẹ ẹwẹn rẹ omaevwoze rọyen .
Ukuko na , o de vwiẹ emọ iyorin efa ; Samuẹl da je rhe dia ọmraro kugbe ọvo usun rẹ ihwo ri si Baibol na . ​ — 1 Sam .
2 : 21 .
Kerẹ Hanah vẹ Samuẹl , Inenikristi rẹ ọke nana ji vwo uphẹn rẹ ayen vwọ reyọ arhọ rayen vwọ kpahotọ vwẹ ẹga rẹ Jihova .
Jesu veri nẹ , osaẹhwa herọ vwọ kẹ kemu kemu rẹ avwanre vwo ze vwẹ ẹga rẹ Jihova . ​ — Mak 10 : 28 - 30 .
Vwẹ ẹgbukpe ujorin rẹsosuọ , aye ọvo herọ re se Dọkas . A riẹn Dọkas phiyọ “ oruẹse o ki rhe vwo uruemu esiri , ” fikirẹ ekuakua sansan ro siobọnu vwọ chọn ihwo efa uko .
Ọ da ohwo mamọ , kidie Dọkas “ kọ rhe mwọga o de ghwu , ” ukoko na eje de muomaphiyọ .
Iniọvo na vwo nyo nẹ Pita hẹ ekogho na , ayen da rẹ nẹ ọ kpare owọ bru ayen rhe .
Vwẹ ẹwẹn roro aghọghọ rayen ọke rẹ Pita vwọ rhe , rhe rhọvwọn Dọkas nẹ ughwu . Ọnana yen evrẹnushi rẹsosuọ rẹ ọyinkọn ruru !
( Iruo 9 : 36 - 41 ) Izobo eze rẹ Dọkas na chọrọ Ọghẹnẹ ẹro - o .
( Hib . 6 : 10 ) E si ikuegbe rẹ ẹse eruo rọyen vwẹ Baibol na , rere avwanre sa vwọ vwẹrokere .
Ọyinkọn Pọl ji dje omamọ rẹ udje kẹ avwanre , rọ vwọ vwẹ ọke vẹ ẹgba rọyen vwọ ze .
Vwẹ ọbe ro si vwo rhe iniọvo rẹ Kọrẹnt , Pọl da ta : “ Me vwẹ aghọghọ ghwọrọ obo ri mi vwori ejobi fiki rẹ erhi rẹ ovwan . ”
( 2 Kọr . 12 : 15 ) Fikirẹ obo ro rhiẹromrẹ , Pọl da rhe mrẹvughe nẹ omavwerhovwẹn herọ siẹrẹ a da vwẹ oma rẹ ohwo vwo ze fikirẹ ihwo efa ; ma rho kparobọ , ọ je cha nẹrhẹ a mrẹ ebruphiyọ vẹ ẹroesiri rẹ Jihova . ​ — Iruo 20 : 24 , 35 .
O muẹro nẹ oma vwerhen Jihova siẹrẹ avwanre da vwẹ ọke vẹ ẹgba rẹ avwanre vwo ruiruo rẹ Uvie na , je vwẹ ukẹcha kẹ iniọvo rẹ avwanre .
Ẹkẹvuọvo , idjerhe efa herọ re se vwo bicha iruo rẹ Uvie na ?
E !
Vwọ vrẹ ọke vẹ ẹgba rẹ avwanre , e ji se ru itetoro ro nẹ otọ rẹ ẹwẹn rhe .
Itetoro tiọyena yen nẹrhẹ iruo rẹ aghwoghwo rẹ akpọeje rẹ avwanre na sa yan obaro .
Ọyen a je vwọ vwẹrote imishọnare vẹ iniọvo efa rehẹ ẹga rẹ ọkieje rẹ oghẹresan .
Vwọba , a je vwẹ itetoro na vwo biẹcha iruo rẹ isiesi vẹ efanfan rẹ ẹbe vẹ ividio , iruo rẹ ebanbọn rẹ Eguan Ruvie kpokpọ , kugbe ukẹcha ra vwọ kẹ ihwo rẹ oghwọrọ te oma .
Vwọrẹ uyota , “ ohwo rọ mrẹ otu ghọghọ [ yẹrẹ ọkokẹ , ] cha vwo ebruba . ”
Ma rho , siẹrẹ a da vwẹ ekuakua eghanghanre rẹ avwanre vwo brọghọ phiyọ Jihova oma . ​ — Isẹ 3 : 9 ; 22 : 9 .
Vwo nene udje rẹ iniọvo re herọ vwẹ ọke rẹ Pọl , nonẹna ihwo buebun ji “ phiẹ ememu vwọ hẹ akakọ ” rẹ ayen che phi phiyọ ekpeti re si “ Iruo rẹ Akpọeje ” phiyọ vwẹ Ọguan Ruvie .
( 1 Kọr . 16 : 2 ) Emeranvwe de re , ukoko vuọvo reyọ igho ra mrẹre vwẹ ekpeti na vwo rhe oghọn ukoko rọhẹ ẹkuotọ rayen .
Wẹwẹ komobọ je sa reyọ itetoro wẹn vwo rhe oghọn ukoko rọhẹ ẹkuotọ wẹn .
Biko vwẹ ovuẹ vwo rhe oghọn ukoko , siẹrẹ wọ da guọnọ riẹn odẹ rẹ wo se si nẹ a hwa itetoro wẹn kẹ .
Wọ sa mrẹ edẹ tiọyena vwẹ www.jw.org / urh .
Biko sane oka rẹ itetoro ri shephiyọ vẹ ekogho wọ dia :
Wọ sa vwẹ ifonu yẹrẹ ikọmputa vwọ hwa igho nẹ akantu wẹn vwo rhe ukoko , yẹrẹ vwẹ ikadi rẹ ATM wẹn vwo ruo .
Vwẹ ẹkuotọ evo , e se ru itetoro tiọna womarẹ jw.org yẹrẹ wẹbsaiti efa ra rhọnvwe kẹ .
Wo se toro igho , erọnvwọn ohọre vẹ e rẹ abọ , yẹrẹ erọnvwọn eghanghanre efa wo vwori .
Si ọbe nene itetoro wẹn na , ro che djephia nẹ igho yẹrẹ ekuakua eghanghanre na , eyen obo wo torori .
A sa rhoma hwa igho wo torori rhivwin siẹrẹ wọ da guọnọ .
Si ọbe nene oborẹ wo torori ro che djephia nẹ wọ sa rhoma reyọ rhivwin .
Vwọba igho vẹ ekuakua eghanghanre , o ji vwo idjerhe efa rẹ wo se vwo toro phiyọ iruo rẹ akpọeje rẹ avwanre .
Tavwen wo ki ru oka rẹ itetoro ro je we , biko nọ mie oghọn ukoko rọhẹ ẹkuotọ wẹn rere ayen vuẹ wẹ ọ rẹ urhi rẹ ẹkuotọ wẹn rhọnvwephiyọ .
Kidie nẹ urhi rẹ osa uyovwin rẹ ẹkuotọ ọvo sa fẹnẹ ọ rẹ ẹkuotọ ọfa , ofori nẹ wọ nọ mie ohwo rọ riẹn kpahen urhi rẹ ẹkuotọ rẹ wọ hepha , tavwen wo ki ru itetoro wẹn .
Ishọransi vẹ Igho rẹ Wo Vwo Wontọ nẹ Iruo : Ohwo se sio phiyotọ nẹ a hwa igho rẹ ishọransi rẹ arhọ rọyen , igho rẹ pẹnshọni , yẹrẹ osa ro vwo wontọ nẹ iruo , vwọ kẹ ukoko rẹ Iseri rẹ Jihova .
Igho re Phi Phiyọ Ibanki : Ọ da dia oborẹ ibanki wẹn rhọnvwephiyọ , wo se ru ọrhuẹrẹphiyotọ ra vwọ hwa igho rọhẹ akantu wẹn kẹ ukoko na siẹrẹ wo de ghwu .
Istọku vẹ Bọndu : Ohwo se siobọnu erere rẹ istọku vẹ bọndu rọyen kẹ ukoko na , yẹrẹ sio phiyotọ nẹ a hwa kẹ ukoko na siẹrẹ o de ghwu .
Etọ Yẹrẹ Iwevwin : Wo de vwo otọ yẹrẹ uwevwin ra sa rhoma shẹ , wọ sa reyọ vwo ru itetoro kẹ ukoko na . Ọ da dia uwevwin rẹ wọ dia yen wọ guọnọ vwo ru itetoro , wo se sio phiyotọ nẹ wọ cha dia evun rọyen duvwun ẹdẹ ughwu wẹn tavwen ukoko na ke reyọ .
Uku vẹ Okẹ : Wo se si ọbe rẹ uku wẹn phiyotọ nẹ a vwẹ ekuakua yẹrẹ igho wẹn kẹ ukoko na siẹrẹ wo de ghwu , yẹrẹ nẹ ukoko na sa reyọ ayen , wọ je vwọ hẹ akpọ na .
Ọkiọvo , urhi rẹ ẹkuotọ wẹn se si nẹ unu igho rẹ osa uyovwin ra reyọ mie ihwo ri ruẹ itetoro tiọna .
Ọ guọnọ uvi ọrhuẹrẹphiyotọ e ki se ru “ itetoro re guọnọ omamọ iroroẹjẹ ” na .
Asaọkiephana , e ru ibroshọ re se Charitable Planning to Benefit Kingdom Service Worldwide vwẹ Oyibo vẹ Spanish , rọ vwọ vwẹ ukẹcha kẹ ihwo re guọnọ ru itetoro vwọ kẹ iruo rẹ akpọeje rẹ avwanre .
E si ibroshọ na rere ọ vwẹ ukẹcha kẹ ihwo re guọnọ vwẹ igho yẹrẹ erọnvwọn efa rẹ ayen vwori vwo ruẹse kẹ ukoko ọke nana rẹ ayen vwọ hẹ akpọ na yẹrẹ ọke rẹ ayen de ghwu nu .
Noso nẹ ọ ghwa dia evuẹ na eje rehẹ evun rọyen yen cha wian vwẹ ẹkuotọ wẹ - ẹn , fikirẹ irhi rẹ osa uyovwin vẹ irhi efa rehẹ ẹkuotọ wẹn .
Idjerhe tiọna yen ihwo buebun vwo toro vwọ kẹ ẹyan - obaro rẹ iruo rẹ akpọeje rẹ avwanre , ro churobọ si ukẹcha ra vwọ kẹ ihwo rẹ oghwọrọ te oma , kugbe iruo efa , ọ je nẹrhẹ osa uyovwin re mie ayen vwọ kẹ itetoro tiọyena kpotọ .
Ibroshọ na da herọ vwẹ ẹkuotọ wẹn , wọ sa reyọ ọvo mie osiẹbe rẹ ukoko wẹn .
Wọ da guọnọ evuẹ efa , kpo “ Toro Vwọkẹ Ẹyaobaro rẹ Iruo Akpọeje Avwanre ” rọhẹ obotọ rẹ karuọbe karuọbe rẹ jw.org , yẹrẹ si ovuẹ rhe oghọn ukoko rẹ ẹkuotọ wẹn .
“ Ovwan jomaotọ rere ihwo vwo jẹ ovwan ẹphiẹn fiki rẹ erianriẹn vẹ uyono rẹ efian . . . rẹ akpọ na . ” ​ — KỌL .
2 : 8 .
UNE : 38 , 31
Uchebro vọ yen ọyinkọn Pọl vwọphia kpahen iroro rẹ akpọ na ?
Ọrhọ yen udje ọvo rẹ iroro rẹ akpọ na , kẹ mavọ yen a sa vwọ siọn ?
Idjerhe vọ yen uyono nana vwọ chọn wẹ uko ?
Orhọ - esio vọ yen Pọl si vwo rhe iniọvo rehẹ Kọlose ?
( Ni uhoho rẹsosuọ na . )
ỌYINKỌN Pọl si ọbe vwo rhe iniọvo rehẹ Kọlose ọke rọ vwọ hẹ uwodi vwẹ Rom , vwẹ omarẹ ikpe 60 fiẹ 61 C.E .
Vwẹ ọbe ro si rhe ayen na , ọ da vuẹ ayen obo rọ ghanre te , re vwo “ vwo ẹruọ rẹ ota ” rẹ Ọghẹnẹ .
( Kọl . 1 : 9 ) Vwọba , ọ da ta : “ Me ta ọnana rere ohwo kohwo vwo jẹ ovwan ẹphiẹn ghwro .
Ovwan jomaotọ rere ihwo vwo jẹ ovwan ẹphiẹn fiki rẹ erianriẹn vẹ uyono rẹ efian rayen , kugbe uruemu rẹ awanre rẹ ayen yọnra vẹ ebaghẹrẹ rẹ akpọ nana , ri shephihọ urhi ri Kristi - i . ”
( Kọl . 2 : 4 , 8 ) Pọl da je ta oboresorọ iroro rẹ akpọ na vwọ chọ , kugbe oboresorọ ihwo buebun vwọ djẹ nene .
Kerẹ udje , ọ sa nẹrhẹ ohwo roro nẹ ọyen ghwanre ji yovwin nọ ihwo efa .
Kọyensorọ Pọl vwo si ọbe nana rhe iniọvo na , rere ọ chọn ayen uko vwọ sen iroro rẹ akpọ na vẹ iruemu echọchọ ri nene . ​ — Kọl .
2 : 16 , 17 , 23 .
Diesorọ a cha vwọ fuẹrẹn idje rẹ iroro rẹ akpọ na ?
E de gbe nene iroro rẹ akpọ na , ọ cha nẹrhẹ a vwẹ ẹro sakamu vwo ni odjekẹ rẹ Jihova , ememerha na , esegbuyota rẹ avwanre mi rhi vwiẹrẹ .
Kọke kọke yen avwanre vwọ mrẹ ihwo ri titi iroro rẹ akpọ na vwẹ TV , intanẹti , vwẹ asan re de ruiruo , kugbe isikuru .
Vwẹ uyono nana , a cha fuẹrẹn obo ra sa vwọ kẹnoma kẹ umiovwo rẹ iroro rẹ akpọ na ghwa cha .
A je cha fuẹrẹn idje iyorin rẹ iroro rẹ akpọ na , vẹ obo ra sa vwọ sen ayen .
Iroro vọ yen ihwo buebun titẹ , kẹ diesorọ ?
“ Me guọnọ esegbuyota kpahen Ọghẹnẹ , tavwen me ke dia omamọ rẹ ohwo - o . ”
Vwẹ ẹkuotọ buebun , a mrẹ ihwo re tanẹ ayen vwo esegbuyota kpahen Ọghẹnẹ - ẹ ; ayen tobọ vwo omavwerhovwẹn kpahen ẹga - a .
Evo tobọ vwo ẹwẹn rẹ ayen vwọ hiẹ kodo rere ayen riẹn sẹ Ọghẹnẹ ghini herọ - ọ , kidie ayen guọnọ ru obo ri je ayen .
( Se Une 10 : 4 . )
Fikirẹ ophiẹnvwe rẹ iroro rẹ akpọ na , efa ke ta : “ Me rha tobọ se Ọghẹnẹ gbuyota dede - e , mi ji se ru obo ri yovwirin . ”
Die yen a sa ta kẹ ohwo ro vwo esegbuyota nẹ Ọmemama herọ - ọ ?
Ọyen emu rẹ aghwanre re vwo segbuyota nẹ Ọmemama herọ ?
Ohwo da guọnọ riẹn sẹ Ọmemama ghini herọ , ẹwẹn rọyen se tighi siẹrẹ ọ da hiẹ evuẹ rẹ isayẹnsi .
Ẹkẹvuọvo , ẹkpahọnphiyọ na bẹn ẹriẹ - ẹn .
Uwevwin muẹ va nẹ otọ cha - a , ohwo yen bọn ; ọtiọyena , ohwo ọvo ji herọ rọ ma kemu kemu ro vwo arhọ .
Erọnvwọn ri vwo arhọ , vwo ẹgba rẹ ayen se vwo vwiẹ .
Aghwanre ra vwọ ma ayen , vrẹ ọ ra vwọ bọn iwevwin , kidie iwevwin che se vwiẹ - ẹ .
Erọnvwọn ri vwo arhọ , vwo ẹgba rẹ ayen sa vwọ sẹro rẹ evuẹ rehẹ evunrẹ ikẹn oma rayen , ọtiọyena , kẹ ayen se vwiẹ họhọ oma rayen .
Kẹ ono yen ma ayen ?
Baibol na da ta : “ Uwevwi kuwevwi ohwo re bọn , ẹkẹvuọvo ọbọn ebabọn rẹ emu ejobi ọye hẹ Ọghẹnẹ . ” ​ — Hib .
3 : 4 .
Die yen avwanre sa ta kẹ ohwo ro roro nẹ , ọyen ọvo se brorhiẹn rọ gbare vrabọ rẹ Ọghẹnẹ ?
Die yen a sa vuẹ ohwo ro roro nẹ , ọyen guọnọ esegbuyota kpahen Ọghẹnẹ tavwen ọ ke sa dia omamọ rẹ ohwo - o ?
Baibol na rhọnvwere nẹ ihwo ri se Ọghẹnẹ gbuyota dede - e , ji se vwo iwan ri shephiyọ .
( Rom 2 : 14 , 15 ) Kerẹ udje , ayen se muọghọ kẹ esẹ vẹ ini rayen , ji vwo ẹguọnọ kpahen ayen .
Ẹkẹvuọvo , ihwo tiọyena che brorhiẹn re chọre , siẹrẹ ayen rhe nene iwan rẹ Jihova - a . ( Aiz .
33 : 22 ) Ihwo buebun ri vwo aghwanre cha rhọnvwe nẹ Ọghẹnẹ ọvo yen sa rhuẹrẹ umiovwo na eje ra mrẹ vwẹ akpọ na nonẹna .
( Se Jerimaya 10 : 23 . )
Eriyin na , gbe jẹ o muwẹro dẹn nẹ , ohwo ro se Ọghẹnẹ gbuyota ji nene iwan rọye - en , che se brorhiẹn rọ gbare ọkieje - e . ​ — Une 146 : 3 .
Ẹwẹn vọ yen rhe ihwo buebun kpahen ẹga ?
“ Wo rhe kpo ẹga dede - e , oma je sa vwerhen owẹ . ”
Ihwo buebun titi iroro nana , kidie ayen niro nẹ ẹga , ọyen ọke ehwe .
Vwọba , ofu rẹ ẹga dje ihwo buebun , fikiridie ẹga buebun titi uyono rẹ ẹtẹrhe erharhe , osaẹhwa rẹ ẹkẹn ihwe , kugbe oseghe rẹ usuon .
Kọyensorọ ihwo buebun vwo roro nẹ , e rhe kpo ẹga dede - e , oma je sa vwerhen ohwo !
Ihwo tiọyena ke ta , “ Dede nẹ mi vwo omavwerhovwẹn kpahen Ota rẹ Ọghẹnẹ , mi che se kpo ẹga - a . ”
Idjerhe vọ yen ẹga rẹ uyota vwọ kẹ ohwo omavwerhovwẹn ?
E rhe kpo ẹga - a , oma ghene sa vwerhen ohwo ?
Ghini uyota nẹ oma cha vwerhen ohwo rọ rhọnvwe vwomaba ẹga rẹ efia - an , ẹkẹvuọvo o che se vwo uvi omavwerhovwẹ - ẹn , jokpanẹ ko vwo omamọ rẹ oyerinkugbe vẹ Jihova , rọ dia “ Ọghẹnẹ re bruba kẹ , ” yẹrẹ ohwo rẹ oma vwerhan . ( 1 Tim .
1 : 11 ) Kemu kemu rẹ Jihova ruẹ , fiẹ erere kẹ ihwo efa .
Ọtiọyen oma ji vwerhen avwanre , fikirẹ ukẹcha rẹ avwanre vwọ kẹ ihwo efa .
( Iruo 20 : 35 ) Kerẹ udje , ẹga rẹ uyota toroba omavwerhovwẹn rẹ orua .
O yono ihwo re rọvwọnre oborẹ ayen se vwo muọghọ kẹ ohwohwo , sẹro rẹ ive rẹ orọnvwe rayen , kẹnoma kẹ igberadja , vwo obọdẹn rẹ ẹguọnọ kpahen ohwohwo , ji nabọ yono emọ rayen .
Ẹga rẹ uyota yen nẹrhẹ ihwo rẹ Ọghẹnẹ rehẹ akpọneje se yerẹn kuẹgbe , ji dje ẹguọnọ kẹ ohwohwo . ​ — Se Aizaya 65 : 13 , 14 .
Mavọ yen Matiu 5 : 3 sa vwọ chọn avwanre uko vwọ riẹn obo rọ ghene kẹ ohwo omavwerhovwẹn ?
Die yen a sa ta kẹ ohwo ro roro nẹ , a rha tobọ ga Ọghẹnẹ dede - e , oma je sa vwerhen ohwo ?
Roro kpahen onọ nana , Die yen kẹ ohwo omavwerhovwẹn ?
Ihwo evo vwo omavwerhovwẹn kpahen iruo rayen , omaẹsasọ , yẹrẹ erọnvwọn ra vwọ diotọ .
Efa vwo omavwerhovwẹn rẹ ayen vwọ vwẹrote ihwo rẹ orua yẹrẹ igbeyan rayen .
Erọnvwọn nana sa ghene kẹ ohwo omavwerhovwẹn , jẹ o vwo obo re sa kẹ avwanre omavwerhovwẹn rẹ bẹdẹ .
Vwọ fẹnẹ eranvwe , avwanre se yono kpahen Ọmemama rẹ avwanre , ji fuevun ga .
Jihova ma avwanre vwẹ idjerhe ra sa vwọ mrẹ omavwerhovwẹn vwẹ ẹga rọyen .
( Se Matiu 5 : 3 . )
Kerẹ udje , Inenikristi rẹ uyota mrẹ aghọghọ vẹ ọbọngan ọke rẹ ayen da vwoma kuẹgbe vwọ ga Jihova .
( Une 133 : 1 ) Ayen je riavwerhen rẹ oyerinkugbe rẹ iniọvo , omamọ rẹ akpọ , kugbe uvi rẹ iphiẹrophiyọ .
( a ) Ẹro vọ yen ihwo buebun vwo ni ovwerhẹn rẹ eya gbẹ eshare ?
( b ) Diesorọ Baibol na vwọ gha igberadja egbe ?
“ Die chọre siẹrẹ e de gbe igberadja ? ”
Ihwo evo sa ta : “ Ofori nẹ a riakpọ .
Die yen chọre siẹrẹ e de gbe igberadja ? ”
Jẹ , oka rẹ iroro tiọyena fo kẹ Onenikristi - i .
Diesorọ ?
Kidie Baibol na vwọso igberadja egbe .
* ( Se 1 Tẹsalonaika 4 : 3 - 8 . )
Jihova vwo ẹgba ro vwo jurhi kẹ avwanre , kidie ọyen ma avwanre .
Ọ tare nẹ ihwo re rọvwọnre ọvo yen sa vwerhẹn kugbe , kidie ọyena ẹbẹre ọvo rẹ ọrhuẹrẹphiyotọ rẹ orọnvwe na .
Ọghẹnẹ kẹ avwanre irhi , fikirẹ ẹguọnọ ro vwo kpahen avwanre .
Avwanre mrẹ erere nẹ irhi na cha .
Erua re yan nene irhi rẹ Ọghẹnẹ , yen sa riavwerhen rẹ ẹguọnọ , ọghọ , kugbe ofuvwegbe .
Ọghẹnẹ che gboja kẹ ihwo re vwẹ arogba vwo churhi rọyen . ​ — Hib .
13 : 4 .
Mavọ yen Onenikristi sa vwọ kẹnoma kẹ ọfanrhiẹn ?
Baibol na yono avwanre obo ra sa vwọ kẹnoma kẹ ọfanrhiẹn .
Idjerhe ọghanghanre ọvo re se vwo ru ọtiọyen , ọyen re vwo suẹn ẹro rẹ ohwo .
Jesu da ta : “ Kohwo kohwo ro ni aye rẹ ohwo ọfa opharo ro de je , yẹ o duro vwẹ udu rọye nure .
Ẹro wẹn da nẹrhẹ owẹ she , rhuo nu ro nẹ uwe oma . ” ( Mat .
5 : 28 , 29 ) Ọtiọyena , ofori nẹ Inenikristi kẹnoma kẹ ughe rẹ ihwo re banphiyọ , kugbe ine ri titi ọfanrhiẹn .
Ọyinkọn Pọl vwo siẹ vwo rhe Inenikristi rehẹ Kọlose , ọ da ta : “ Hwe urhuru sivwe ofefe rẹ akpọ na re o ghwu ; igberadja . ” ( Kọl .
3 : 5 ) Vwọba , o ji fo nẹ avwanre sun iroro rẹ avwanre , kugbe oborẹ avwanre ta . ​ — Ẹfe .
5 : 3 - 5 .
Die yen sa nẹrhẹ e vwo urhurusivwe re vwo vwo omamọ rẹ iruo ?
“ Omamọ rẹ iruo yen sa kẹ ohwo omavwerhovwẹn . ”
Ihwo buebun jiro kẹ avwanre nẹ , a vwẹ iruo vwọ kobaro vwẹ akpeyeren , ma rho kẹ iruo rọ se nẹrhẹ ohwo titi , vwo ọrho , ji fe .
Kidie nẹ ihwo buebun titi iroro tiọyena , Onenikristi rhe nomaso - o , a je sa riẹriẹ vwo vwo oka rẹ iroro tiọyen .
Ẹdia rode vwẹ iruo rẹ akpọ na sa kẹ ohwo omavwerhovwẹn ?
Ghene uyota nẹ e che vwo uvi rẹ omavwerhovwẹn siẹrẹ e de mu ẹwẹn kpahen iruo rọ sa nẹrhẹ e vwo ọrho vẹ otitivwe ?
Ẹjo .
Karophiyọ nẹ ẹwẹn ro vwo sun ihwo efa je dia ohwo ro titiri , yen mu Eshu vwo gbevwọso Ọghẹnẹ . Jẹ , ukperẹ oma vwọ vwerhọn , ivun kọyen miovwo . ( Mat .
4 : 8 , 9 ; Ẹvwọ . 12 : 12 ) Aghọghọ ra mrẹ siẹrẹ a da chọn ihwo uko vwo vwo erianriẹn rọ cha kẹ ayen arhọ rẹ bẹdẹ bẹdẹ , rho nẹ ọ ra sa mrẹ vwẹ iruo ride rẹ akpọ na .
Vwọba , ẹwẹn rẹ akpọ nana titẹ oseghe .
Ọ nẹrhẹ ihwo vwẹ oma vwanvwan ohwohwo , je rioma kpahen ohwohwo .
Ukuotọ rọyen , ayen me rhe mrẹvughe nẹ enana ejobi ofefe , kerẹ “ odju re nene họnra . ” ​ — Aghwo .
4 : 4 .
( a ) Ẹro vọ yen ofori nẹ e vwo ni iruo rẹ akpọ nana ?
( b ) Die yen kẹ Pọl uvi rẹ omavwerhovwẹn ?
Vwọrẹ uyota , ofori nẹ avwanre wian . Ọ je chọ re vwo ruiruo ro je ohwo - o .
Ẹkẹvuọvo , e jẹ iruo dia obo re ma ghanre vwẹ akpeyeren rẹ avwanre - e .
Jesu da ta : “ Ohwo sa ga inini ivẹ - ẹ , ọ da dia ọtiọye kọ dia avwebọ kẹ ọvo , ọ me rha dia avwiorọvwe kẹ ọrivẹ ; eyẹ ko si kẹre ọvo ko sheri kẹ ọrivẹ : Wọ sa ga Ọghẹnẹ vẹ [ “ Efe , ” NW ] kugbe - e . ” ( Mat .
6 : 24 ) Ẹga rẹ Jihova vẹ iruo rẹ aghwoghwo na yen sa kẹ avwanre aghọghọ ra mrẹ vwo dje - e .
Ọyinkọn Pọl rhiẹromrẹ oka rẹ aghọghọ tiọyena .
O mu ẹwẹn kpahen ẹbe eyono ride ọke rọ vwọ hẹ eghene .
Jẹ , ukuko na rọ vwọ mrẹ oborẹ Ota rẹ Ọghẹnẹ wene akpeyeren rẹ ihwo ro ghwoghwo kẹ , o de rhi vwo uvi rẹ omavwerhovwẹn .
( Se 1 Tẹsalonaika 2 : 13 , 19 , 20 . )
O vwo iruo ọfa rọ sa kẹ ohwo aghọghọ tiọye - en .
Aghọghọ herọ siẹrẹ a da chọn ihwo uko vwọ riẹn Jihova ( Ni ẹkoreta 12 , 13 )
Diesorọ ihwo buebun vwo vwo omavwerhovwẹn kpahen iroro na nẹ ihworakpọ ọvo se si ebẹnbẹn rayen no ?
“ Ihworakpọ ọvo se si ebẹnbẹn rayen no . ”
Iroro nana se je ihwo evo .
Diesorọ ?
Kidie ọ da ghene dia ọtiọyen , kọyen ihworakpọ rha guọnọ odjekẹ rẹ Ọghẹnẹ - ẹ , kẹ ayen se ru obo ri je ayen .
Vwọba , efa je sa rhọnvwephiyọ , kidie ihwo evo tare nẹ a ghwa mrẹ ifovwin , urhiẹchọ , ega , kugbe ọbẹnvwẹ kirobo ri jovwo - o .
Ọbe ọvo rọ ghwa iyẹnrẹn da ta : “ Obo re nẹrhẹ akpọ na yovwẹnphiyọ enẹna kẹ ọna : Ihworakpọ brorhiẹn rẹ ayen vwo ru akpọ na phiyọ omamọ asan . ” Ota yena ghene gba ?
Ihworakpọ ghene tẹn ona rẹ oborẹ ayen ọvo se vwo phioba phiyọ ebẹnbẹn ri kpokpo avwanre vwẹ ọke grongron rhire na ?
Ra sa vwọ kpahenphiyọ enọ nana , e jẹ a fuẹrẹn ebẹnbẹn na .
Die yen iyẹnrẹn djephia kpahen oborẹ ebẹnbẹn rẹ ihworakpọ gan te ?
Ifovwin : Ihwo re vrẹ oduduru 60 yen ghwuru vwẹ Ofovwin Akpọeje rẹsosuọ vẹ ọrivẹ .
Re vwo phi Ofovwin Akpọeje II nu na , ihworakpọ je rhọnvwe kẹnoma kẹ ofovwi - in .
Vwẹ 2015 , ihwo ri te omarẹ oduduru 65 djẹ nẹ uwevwin rayen fikirẹ ofovwin yẹrẹ omukpahen .
Vwẹ ukpe rẹ 2015 ọvo , ihwo ri te omarẹ oduduru 12 gbe uriorin ujorin 4 yen djẹ nẹ uwevwin .
Urhiẹchọ : Vwẹ asan evo , oka rẹ urhiẹchọ evo shekpotọ , ẹkẹvuọvo efa kerẹ igbunegbu , ozighi - egbe , uruemu ra vwọ jẹ - udi , kugbe ujiecho vwẹ intanẹti , ke buẹnphiyọ .
Ihworakpọ che se si urhiẹchọ nẹ akpọ na - a .
Ọga : Vwọrẹ uyota , o vwo ega evo re se sivwẹn .
Jẹ , iyẹnrẹn ọvo ra vwọphia vwẹ ukpe rẹ 2013 djere nẹ , kukpe kukpe yen ihwo ri te omarẹ oduduru irhirin , ri ji te ẹgbukpe ujorha - a , vwo ghwẹ fikirẹ ọga rẹ ubiudu , ọga rẹ owọ gbẹ obọ , ọga rẹ ephẹ , ikansa , kugbe ega efa .
Ọbẹnvwẹ : Iyẹnrẹn rẹ World Bank vwọphia djerephia nẹ vwẹ 1990 , ihwo oduduru 280 yehẹ ivwiogbere rehẹ Africa , ẹkẹvuọvo vwẹ ukpe rẹ 2012 , ukeri na de rhi te oduduru 330 .
( a ) Diesorọ ọ vwọ dianẹ Uvie rẹ Ọghẹnẹ ọvo yen se si ebẹnbẹn rẹ ihworakpọ no ?
( b ) Ebruphiyọ rẹ Uvie na vọ yen Aizaya vẹ ọbuine ọvo mraro rọyen ?
Ivwurhuru yen suẹn akpọ na nonẹna .
Ayen che se si ifovwin , urhiẹchọ , ega , yẹrẹ ọbẹnvwẹ no - o .
Uvie rẹ Ọghẹnẹ ọvo yen se si ayen no .
Roro kpahen oborẹ Jihova che ru kẹ ihworakpọ .
Ifovwin : Uvie rẹ Ọghẹnẹ che phioba phiyọ erọnvwọn re sua ofovwin ; o che si urhuru - evwo , umiovwo , oseghe rẹ ẹkuotọ , ẹga rẹ efian , kugbe Eshu dede , nẹ akpọ na .
( Une 46 : 8 , 9 ) Urhiẹchọ : Uvie rẹ Ọghẹnẹ yono uriorin rẹ ihwo asaọkiephana oborẹ ayen se vwo vwo ẹguọnọ rẹ ohwohwo , je vwẹroso ohwohwo ; o vwo usuon ọfa ro se ru enana - a . ( Aiz .
11 : 9 ) Ọga : Jihova che si ọga no , ọ me vwẹ omakpokpọ kẹ ihworakpọ eje .
( Aiz . 35 : 5 , 6 ) Ọbẹnvwẹ : Jihova che si ọbẹnvwẹ no . O che ruo rere ihworakpọ se vwo yeren kugbe vwọrẹ ufuoma vẹ omavwerhovwẹn .
Ọnana oka rẹ akpọ rẹ igho cha sa dẹ - ẹ . ​ — Une 72 : 12 , 13 .
Mavọ yen wọ sa vwọ sen iroro rẹ akpọ na ?
Wo de nyo iroro rẹ akpọ na rọ vwọso esegbuyota wẹn , hiẹ Ota rẹ Ọghẹnẹ rere wọ riẹn obo rọ ta kpahọn ; wẹ vẹ oniọvo rọ ghwanre tedje vwevunrẹ ukoko na je sa fuẹrẹn kugbe .
Roro kpahen oboresorọ ihwo vwo gbe nene iroro na , oboresorọ ọ vwọ chọ , kugbe oborẹ wọ sa vwọ siọn .
Vwọrẹ uyota , avwanre eje sa sẹro rẹ oma avwanre vwo nẹ iroro rẹ akpọ na , siẹrẹ e de nene uchebro nana rẹ Ọyinkọn Pọl vwọ kẹ iniọvo rehẹ Kọlose : “ Vwẹ aghwanre nene ihwo rẹ obada yeri . . .
Riẹn obo rẹ ovwan kpahen ota kẹ ohwohwo . ” ​ — Kọlose 4 : 5 , 6 .
Ihwo buebun riẹnre nẹ ikuegbe ra mrẹ vwẹ Jọn 7 : 53 – 8 : 11 vwẹ Baibol evo , dia ẹbẹre ọvo rẹ isiesi ọfuanfon rẹ awanre na - a .
Ihwo evo ri se ikuegbe nana gbuyota , ke tanẹ ohwo ọgbagba ọvo yen vwo uturhi ro vwo brorhiẹn ku ohwo ro gbe igberadja .
Ẹkẹvuọvo , Jihova jurhi nana kẹ ihwo rẹ Izrẹl : “ A da mrẹ ọshare ro du aye rẹ ohwo ọfa , ọshare na vẹ aye na ki ghwu . ” ​ — Urhi 22 : 22 .
“ Pharha kpo obaro fiki rẹ osa . . . na . ” ​ — FIL .
3 : 14 .
UNE : 122 , 139
Mavọ yen a sa vwọ kẹnoma kẹ urhurusivwe rẹ ọfanrhiẹn ?
Mavọ yen ẹguọnọ vẹ uruemu esiri sa vwọ chọn avwanre uko vwo vwo osa na ?
Mavọ yen orua avwanre se vwo vwo osa na ?
1 , 2 . ( a ) Osa vọ yen idibo rẹ Ọghẹnẹ hẹrhẹ ?
( b ) Die yen cha chọn avwanre uko vwọ tẹnrovi osa na ?
( Ni uhoho rẹsosuọ na . )
KERẸ ọyinkọn Pọl , Inenikristi ra vwẹ ẹwẹn ọfuanfon jẹreyọ vwo iphiẹrophiyọ rẹ ayen che vwo vwo “ osa rọ hẹ use na vwẹ obenu . ”
( Fil . 3 : 14 ) Ayen rhẹro rẹ ọke rẹ ayen che vwo nene Jesu sun vwẹ obo odjuvwu , ji ru ihworakpọ phiyọ ihwo egbagba . ( Ẹvwọ .
20 : 6 ) Ghini okpuphẹn rode yen Ọghẹnẹ rhiephiyọ kẹ ayen !
Igegede efa na vwo iphiẹrophiyọ rọ fẹnẹre .
Ayen rhẹro rẹ ọke rẹ ayen cha vwọ dia otọrakpọ na bẹdẹ bẹdẹ .
Iphiẹrophiyọ nana kẹ ayen omavwerhovwẹn ! ​ — 2 Pita 3 : 13 .
Kidie nẹ Pọl guọnọre nẹ Inenikristi ra jẹreyọ na fuevun rere osa na se vwo te ayen obọ , o de bru ayen uche nẹ , “ We gbe ni emu rọ hẹ obenu . ”
( Kọl . 3 : 2 ) Ofori nẹ ayen vwẹ ọkieje vwọ tẹnrovi use rẹ obo djuvwu na .
( Kọl . 1 : 4 , 5 ) Vwọrẹ uyota , siẹrẹ a da vwẹ ọkieje vwo roro kpahen ebruphiyọ rehẹ obaro hẹrhẹ avwanre , ka sa tẹnrovi osa na , owenẹ ọ dia obo djuvwu yẹrẹ otọrakpọ na . ​ — 1 Kọr .
9 : 24 .
Orhọ - esio vọ yen Pọl vwọ kẹ Inenikristi ?
Pọl ji si Inenikristi orhọ kpahen imuoshọ rẹ obo re sa nẹrhẹ osa na va ayen abọ .
Kerẹ udje , o si ọbe rhe iniọvo rehẹ Kọlose , ọ da vuẹ ayen kpahen Inenikristi rẹ efian re davwẹngba rẹ ayen vwọ mrẹ ẹroesiri rẹ Jihova womarẹ iruo rẹ Urhi na , ukperẹ ayen vwo se Jesu Kristi gbuyota . ( Kọl .
2 : 16 - 18 ) Pọl je ta ota kpahen imuoshọ evo re herọ rhi duvwun nonẹna , re sa nẹrhẹ osa na va avwanre abọ .
Kerẹ udje , o dje obo ra sa vwọ kẹnoma kẹ urhurusivwe rẹ ọfanrhiẹn , obo ra sa vwọ rhuẹrẹ ẹghwọ vwevunrẹ ukoko na , kugbe obo re se vwo yerin ghene ebẹnbẹn rẹ orua .
Uchebro rọyen je sa chọn avwanre uko nonẹna .
Ọtiọyena , e gbe jẹ a fuẹrẹn evo usun rẹ uchebro rọyen rehẹ ọbe ro si rhe iniọvo rehẹ Kọlose .
Diesorọ urhurusivwe rẹ ọfanrhiẹn sa vwọ djẹ avwanre osa na ẹreyọ ?
Pọl vwọ karophiyọ iniọvo na kpahen iphiẹrophiyọ rayen nu , o de si : “ Gbe hwe urhuru sivwe ofefe rẹ akpọ na re o ghwu ; igberadja , inuhu , avwerhe rẹ ugboma , ẹguọnọ ọbrabra , urhuru evwo . ” ( Kọl .
3 : 5 ) Urhurusivwe rẹ ọfanrhiẹn sa gan mamọ , te ẹdia rọ vwọ guọghọ oyerinkugbe rẹ avwanre vẹ Jihova , kugbe iphiẹrophiyọ rẹ avwanre .
Oniọvo ọvo ro she ufi rẹ ọfanrhiẹn vwo rhivwin rhe ukoko na nu , ọ da ta : “ Ẹgba ro si vwe reyọ na ganre mamọ , mi ki rhi nomaso ji mi she re . ”
Mavọ yen a sa vwọ kẹnoma siẹrẹ a da hẹ ẹdia rẹ imuoshọ ?
Ofori nẹ avwanre nomaso siẹrẹ e de hirharoku ẹdia re sa nẹrhẹ avwanre churhi rẹ Jihova .
Kerẹ udje , ofori nẹ ihwo ivẹ re guọnọ kọn phiyọ ohwohwo fobo jiroro rẹ oborẹ ayen sa vwọ kẹnoma kẹ uruemu rẹ ayen ọvo vwọ dia asan rọ djahere , unu ẹfiọnfiọn , kugbe uruemu ra vwọ vwẹ obọ frẹ ohwohwo .
( Isẹ 22 : 3 ) Imuoshọ je sa vwomaphia siẹrẹ Onenikristi de kpo awusheri re ruiruo , oniọvo ọshare de nene aye wian , yẹrẹ oniọvo aye de nene ọshare wian .
( Isẹ 2 : 10 - 12 , 16 ) Wọ da hẹ ẹdia tiọyen , dje oma phia kerẹ Oseri rẹ Jihova , dje omamọ uruemu phia , wọ me je karophiyọ nẹ okpetu cha rhe siẹrẹ wo de vwo uruemu ra vwọ frẹfrẹ .
Ọdavwini na sa gan mamọ , ma rho ọke rẹ avwanre de muomaphiyọ yẹrẹ ra da hẹ ẹdia rẹ ọruvwohwo .
Vwẹ ọke tiọyena , avwanre sa guọnọ ohwo ro vwo ọdavwẹ rẹ avwanre , ra sa ta ota kẹ .
E rhe nomaso - o , e mi rhi rhiabọreyọ kohwo kohwo ro bru avwanre rhe .
Wọ da mrẹ oma wẹn vwẹ ẹdia tiọyen , bru Jihova ra vwọ kẹ ukẹcha , wo mi ji sikẹrẹ iniọvo na .
Wo jẹ emu vuọvo djẹ wẹ osa na ẹreyọ - ọ . ​ — Se Une Rẹ Ejiro 34 : 18 ; Isẹ 13 : 20 .
Die yen ofori nẹ a kọn phiyọ ẹwẹn siẹrẹ a da sane ughe vẹ uhworo ?
Ofori nẹ a kẹnoma kẹ ughe vẹ uhworo ri titi ọfanrhiẹn , siẹrẹ avwanre da guọnọ hwe urhurusivwe rẹ ọfanrhiẹn .
Uruemu rẹ ihwo rẹ Sodọm vẹ Gomora rẹ ọke awanre yen a mrẹ vwẹ ifimu buebun rẹ ọke nana .
( Jud 7 ) Ihwo ri ru ifimu vẹ uhworo , guọnọ phiẹn ihwo vwo roro nẹ emu vuọvo chọre vwẹ ọfanrhiẹn egbe - e , ọmiaovwe tobọ herọ - ọ .
Avwanre cha sa rhiabọreyọ koka koka rẹ ifimu vẹ uhworo - o .
Ofori nẹ a kẹnoma kẹ erọnvwọn ra vwọ diotọ , re sa nẹrhẹ osa na va avwanre abọ . ​ — Isẹ 4 : 23 .
Ebẹnbẹn vọ yen sa vwomaphia vwevunrẹ ukoko na ?
Ọ vwerhoma nẹ avwanre hẹ evun rẹ ukoko rẹ Jihova .
Obicha rẹ iniọvo na vẹ Ota rẹ Ọghẹnẹ re vwo yono avwanre vwẹ emẹvwa , chọn avwanre uko vwọ tẹnroviẹ osa na .
Jẹ ọkiọvo , ẹghwọ sa vwomaphia vwẹ uvwre rẹ iniọvo .
A rha fobọ rhuẹrẹ phiyọ - ọ , ọ sa so eghrẹn . ​ — Se 1 Pita 3 : 8 , 9 .
8 , 9 . ( a ) Iruemu vọ yen sa nẹrhẹ avwanre vwo osa na ?
( b ) Mavọ yen a sa vwọ sẹro rẹ ufuoma siẹrẹ oniọvo rẹ ukoko na de gbe avwanre ku ?
Mavọ yen avwanre sa vwọ kẹnoma kẹ eghrẹn rere osa na se vwo te avwanre obọ ?
Pọl vwẹ uchebro nana kẹ Inenikristi rẹ Kọlose : “ Ovwan gba vwẹ uruemu esiri rhuo oma riariẹ kerẹ ikru rẹ Ọghẹnẹ re fonro re nabọ ghare , vẹ udu ọlọlọhọ rọ vọnre vẹ aruẹdon , oma evwo kpotọ , ufuefu kugbe odiri .
Ohwohwo chirako kẹ ohwohwo , fobọ si ophu nẹ evun rere ohwohwo vwo ghovwo ohwohwo nẹ otọ rẹ evun rhe : kirobo rẹ Ọrovwohwo vwo ghovwo na , eriyin we ji vwo ghovwo rhe .
Ọ rọ marho ejobi , ovwan gbe ku ẹguọnọ phihọ , kọye ufi ro churu ihwo kugbe . ” ​ — Kọl .
3 : 12 - 14 .
Ẹguọnọ vẹ uruemu esiri cha nẹrhẹ e se vwo ghovwo ohwohwo .
Kerẹ udje , siẹrẹ oniọvo ọvo da ta ota yẹrẹ ru obo re da avwanre , avwanre sa karophiyọ ọke sansan rẹ avwanre komobọ ji vwo gbe ihwo efa ku .
Avwanre sa karophiyọ oborẹ oma vwerhen avwanre te , ọke rẹ iniọvo rẹ avwanre gbeku na vwo dje ẹguọnọ vẹ uruemu esiri phia , rẹ ayen vwọ reyọ vwo ghovwo avwanre ?
( Se Aghwoghwo 7 : 21 , 22 . )
Oma ji vwerhen avwanre nẹ Kristi dje uruemu esiri phia , ro vwo ruo rẹ avwanre sa vwọ ga kuẹgbe vwẹ ukoko na .
( Kọl . 3 : 15 ) Avwanre ga Ọghẹnẹ ọvuọvo , ghwoghwo ovuẹ ọvuọvo ; ebẹnbẹn buebun rẹ avwanre hirharokuẹ , je họhọ ohwohwo .
Avwanre de vwo ghovwo ohwohwo vwọrẹ ẹguọnọ , ke se toroba omamọ rẹ oyerinkugbe vwevunrẹ ukoko na , ji tẹnrovi osa rẹ arhọ na .
10 , 11 . ( a ) Diesorọ omaẹriọ vwọ bra ?
( b ) Mavọ yen a sa vwọ kẹnoma kẹ omaẹriọ , rere osa na se vwo te avwanre obọ ?
Ikuegbe sansan rehẹ evun rẹ Baibol na , chọn avwanre uko vwọ mrẹvughe nẹ omaẹriọ sa nẹrhẹ osa na va avwanre abọ .
Kerẹ udje , omaẹriọ yen nẹrhẹ Ken hwe oniọvo rọyen Ebẹl .
Korah , Datan , kugbe Abiram gbevwọso Mosis fikirẹ omaẹriọ .
Omaẹriọ vuọvo na yen je nẹrhẹ Ovie Sọl jiroro ro vwo hwe Devid .
Kọyensorọ Baibol na vwọ ta : “ Asan rẹ omaẹriọ vẹ ọhẹriẹ epha , Ozighi vẹ uruemu ọbrabra a mrẹ vwẹ etiyin . ” ​ — Jems 3 : 16 .
Ẹguọnọ vẹ uruemu esiri da hẹ evun rẹ ubiudu rẹ avwanre , a rha cha sa rioma kpahen ihwo efa - a .
Baibol na da ta : “ Ẹguọnọ vwo odiri kugbe aruẹdọ ; ẹguọnọ rioma - a . ”
( 1 Kọr .
13 : 4 ) A sa vwọ kẹnoma kẹ omaẹriọ , ofori nẹ avwanre vwẹ ẹro rẹ Jihova vwo nẹ emu , ji vwo no . Avwanre ejobi rehẹ evun rẹ ukoko na , ugboma ọvuọvo .
Avwanre da vwẹ ẹro tiọyena vwo ni ohwohwo vwevunrẹ ukoko na , ke se nene uchebro rẹ Baibol nana : “ E de mu ọghọ kẹ [ ẹbẹre ] ọvo , [ ugboma na ] ejobi ke ghọghọ kugbe . ” ( 1 Kọr .
12 : 16 - 18 , 26 ) Ọtiọyena , ukperẹ avwanre vwọ rioma kpahen ẹyan obaro rẹ iniọvo rẹ avwanre , kẹ avwanre nene ayen ghọghọ .
Karophiyọ ọmọ rẹ Ovie Sọl , re se Jonatan .
Ọ rioma ọke ra vwọ vwẹ Devid mu nẹ ọyen cha dia ovie - e .
Ukperẹ ọtiọyen , o de phiuduphiyọ awọ rẹ Devid .
( 1 Sam . 23 : 16 - 18 ) Avwanre sa vwẹrokere Jonatan vwo dje ẹguọnọ vẹ uruemu esiri phia .
Uchebro rẹ Baibol vọ yen cha chọn avwanre uko vwo vwo osa na ?
Ufuoma vẹ omavwerhovwẹn cha dia evun rẹ Orua na siẹrẹ ihwo eje de se nene irhi rẹ Baibol na , ọyena je sa chọn ayen uko vwo vwo osa na .
Uchebro vọ yen Pọl vwọ kẹ orua na eje vwẹ ukoko rẹ Kọlose ?
Ọ da ta : “ Eya ri kpo orọvwe wa vwẹ oma kpotọ kẹ eshare rẹ ovwan , kirobo ro fori kẹ Ọrovwohwo .
Eshare ri vwo eya ovwan guọnọ eya rẹ ovwan [ we ] djaoma ku aye - en .
Ovwan emọ , we mu ọghọ kẹ esẹ vẹ ini rẹ ovwan , fikiridie ọtiọna ri je Ọrovwohwo .
Ovwan esẹ , we ru emọ rẹ ovwan emu ọdada - a , ophu de rhe mu ayen . ” ( Kọl .
3 : 18 - 21 ) Aphro herọ - ọ , uchebro rẹ Pọl na ji se fi erere kẹ eshare , eya , kugbe emọ nonẹna .
Mavọ yen oniọvo aye se vwo ku ọshare rọyen rhẹriẹ ?
Ọkiọvo , ọ sa dianẹ wẹwẹ oniọvo aye rẹ ọshare rọyen hẹ evun rẹ ukoko na - a .
Ọ da dia ọtiọyen , die yen wo che ru siẹrẹ wo de roro nẹ ọshare wẹn vwo iruemu evo ri ghwe shephiyọ - ọ ?
Wo che nene kunu ? Ọ da tobọ dobọ rẹ orharhe iruemu na ji fikirẹ unuẹkọ wẹn , wo rorori nẹ ọyena sa nẹrhẹ o kurhẹriẹ rhe ukoko na ?
Kakaka .
Ẹkẹvuọvo , wo de muọghọ kẹ ẹdia rọ hepha kerẹ ọgbuyovwin rẹ orua na , ku wo se toroba ufuoma vwevunrẹ orua na . Vwọba , uruemu wẹn na cha ghwa ujiri rhe Jihova , ọ sa tobọ ku ọshare wẹn rhẹriẹ rhe ukoko na ; ukuotọ rọyen , orua wẹn mi rhi vwo osa na . ​ — Se 1 Pita 3 : 1 , 2 .
Die yen ofori nẹ ọshare ru , siẹrẹ aye rọyen rọhẹ ukoko na - a , de vwo uruemu rẹ jẹ ọghọ evwo ?
Ọ sa dianẹ wẹwẹ oniọvo ọshare rẹ aye rọyen hẹ evun rẹ ukoko na - a .
Ọ da dia ọtiọyen , die yen wo che ru siẹrẹ wo de no nẹ aye wẹn muọghọ kẹ wẹ - ẹ ?
O che muọghọ kẹ wẹ siẹrẹ wọ da van kuo ji dje ẹgba wẹn phia kerẹ ọgbuyovwin rẹ orua na ?
Ẹjo , kakaka !
Ọghẹnẹ guọnọre nẹ wọ vwẹrokere Jesu , rere vwọ dia ọgbuyovwin ro vwo ẹguọnọ . ( Ẹfe .
5 : 23 ) Kerẹ ọgbuyovwin rẹ ukoko na , Jesu suẹn ukoko na vwọrẹ ẹguọnọ vẹ odirin .
( Luk 9 : 46 - 48 ) Ọshare se ku aye rọyen rhẹriẹ , siẹrẹ ọ da vwẹrokere Jesu .
Mavọ yen Onenikristi ọshare se vwo dje ẹguọnọ kẹ aye rọyen ?
Jihova da ta kẹ eshare : “ Ovwan guọnọ eya rẹ [ ovwan , ] ovwan djaoma ku aye - en . ”
( Kọl . 3 : 19 ) Ọshare ro vwo ẹguọnọ nabọ brọghọ phiyọ aye rọyen oma ; ọ nabọ kerhọ kẹ , ji dje ọdavwaro phia kpahen iroroẹjẹ rọyen .
( 1 Pita 3 : 7 ) Dede nẹ ọ dia ọkeneje yen o che vwo ru oborẹ aye rọyen guọnọre - e , jẹ ọ cha nabọ kerhọ kẹ , rere orhiẹn ro che bru na se vwo shephiyọ kẹ ayen ihwo ivẹ na .
( Isẹ 15 : 22 ) Ọshare ro vwo ẹguọnọ , nokpẹn rẹ ọghọ mie aye rọye - en ; uruemu rọyen yen nẹrhẹ ọ lọhọ kẹ aye na , ro vwo muọghọ kẹ .
Siẹrẹ ọshare de dje ẹguọnọ kẹ aye vẹ emọ rọyen , orua rọyen kọ sa ga Jihova vwọrẹ omavwerhovwẹn , ji vwo osa na .
Die yen ofori nẹ e ru , siẹrẹ a rha guọnọ nẹ ebẹnbẹn rẹ orua djẹ avwanre osa na ẹreyọ - ọ ?
( Ni ẹkoreta 13 - 15 )
16 , 17 .
Kerẹ eghene , die yen cha nẹrhẹ ivun rẹ ọsẹ vẹ oni wẹn ju we emiovwo ?
Wọ da dia eghene , wo se roro nẹ ọsẹ vẹ oni wẹn vwo ẹruọ wẹ - ẹn , ayen rhọnvwa kẹ wẹ uphẹ - ẹn .
Ofu se dje we te ẹdia wo vwo vwo ẹwẹn ivivẹ sẹ wọ je guọnọ ga Jihova .
Ẹkẹvuọvo , wọ da dobọ rẹ ẹga rẹ Jihova ji fikirẹ ofudjevwe , ku wọ cha mrẹvughe nẹ , o vwo ohwo vuọvo vwẹ akpọ na ro vwo ẹguọnọ wẹn te ọsẹ vẹ oni wẹn , kugbe iniọvo rẹ ukoko na - a .
Di roro : Siẹrẹ ọsẹ vẹ oni wẹn da vwẹ uphẹn kẹ wẹ nẹ wo ru kemu kemu ro je we , wọ sa ghene rhọnvwe nẹ ayen vwo ẹguọnọ wẹn ? ( Hib .
12 : 8 ) Ọkiọvo , ọ sa dianẹ idjerhe rẹ ọsẹ vẹ oni wẹn ghwọ ku we wan yen nẹrhẹ ivun miovwo uwe .
Jẹ , ukperẹ wo vwo brenu kpahen obo ra vwẹ oghwọku na phia wan , roro kpahen oboresorọ a vwọ ghwọ ku we .
Wo jẹ ophu rẹ obo re ru we na da wẹ - ẹ .
Baibol na da ta : “ Ohwo ro rhurhu ota ba unu [ yen ] vwo erianriẹn , ọ ro vwo ẹwẹn ofuefu ọyen ohwo ro vwo ẹruọ . ”
( Isẹ 17 : 27 ) Davwẹngba vwo djephia nẹ wẹwẹ ohwo ro tedje ; ukperẹ wo vwo brenu , rhiabọreyọ uchebro na rere wọ mrẹ erere norhe .
( Isẹ 1 : 8 ) Karophiyọ nẹ ọyen ebruphiyọ kẹ wẹ , wo vwo vwo ọsẹ vẹ oni re ga Jihova .
O muẹro nẹ ayen guọnọ chọn wẹ uko vwo vwo osa na .
Diesorọ wọ vwọ guọnọ tẹnrovi osa na ?
Avwanre rhẹrho rẹ okposa vwẹ obaro na , owenẹ ọ dia iphiẹrophiyọ re vwo kpo odjuvwu yẹrẹ ra vwọ dia otọrakpọ bẹdẹ bẹdẹ .
Iphiẹrophiyọ rẹ avwanre muẹro , kidie Ọmemama na komobọ yen vuve na .
Vwọ kpahen Iparadaisi na , Ọghẹnẹ da ta : “ Akpọ na cha vọn vẹ erianriẹn rẹ Ọrovwohwo . ” ( Aiz .
11 : 9 ) Ọke yena , ihwo eje ke cha dia ihwo rẹ Jihova yonori .
Osa yena ghini fo obo ra wian kẹ .
Ọtiọyena , gba tẹnrovi oborẹ Jihova veri na , wo jẹ emu vuọvo djẹ wẹ osa na ẹreyọ - ọ !
ALLEN da ta : “ Udu bru vwe ọke me vwọ kua cha , me riẹnre sẹ mi se vwo igbeyan kpokpọ vwẹ obonẹ - ẹ , yẹrẹ sẹ iniọvo na cha nabọ dede uvwe - e . ”
* Allen ghwa kua kpo ukoko ọvo rọ vwẹ iroko re vrẹ 1,400 vwo sheri kẹ uwevwin rọyen .
Udu se bru we ẹsosuọ , siẹrẹ wọ da kua kpo ukoko ọfa .
Die yen sa chọn wẹ uko ?
Die wo che ru siẹrẹ egbabọse na da bẹn kẹ wẹ ?
Vwọba , siẹrẹ ihwo kpokpọ da kua rhe ukoko wẹn , mavọ yen wọ sa vwọ vwẹ ukẹcha kẹ ayen ?
Roro kpahen udje nana : Vwẹ ẹro roro urhe re che ghwie nẹ asan rọ hepha , ra kọn phiyọ asan ọfa .
Ọke re de ghwie urhe na , a me nyavwe awọ evo no , rere e se vwo muo kpo asan ra cha kọn phiyọ .
A da ghwa kọn nu , ọ me tan awọ kpokpọ .
Eriyin ọ je hepha siẹrẹ wo de kpo ukoko ọfa .
“ Awọ ” wẹn nabọ ghwotọ vwẹ ukoko wẹn ri jovwo , kidie wo vwo igbeyan buebun wọ vẹ ayen gba ga kuẹgbe sasasa .
Jẹ asaọkiephana , ofori nẹ awọ wẹn nabọ ghwotọ vwẹ ukoko wọ kua ra na .
Die yen sa chọn wẹ uko vwo ru ọnana ?
Nene odjekẹ rẹ Baibol .
Jẹ a fuẹrẹn evo usun rayen .
Ohwo ro se Ota rẹ Ọghẹnẹ kọke kọke , pha kerẹ “ urhe ra kọnre kẹrẹ asan ame , rọ mọ emamọ rọye vwẹ ọke ororo rọye , ẹbe rọye se vwioro - o .
Kemu kemu ro ruru ejobi , ko yovwi kẹ . ” ​ — Une 1 : 1 - 3 .
Kirobo rẹ urhe vwẹ ọkieje vwo se ame reyọ rere ọ sa vwọ ghwẹbẹ phiyọ , eriyin o ji fo nẹ Onenikristi se Ota rẹ Ọghẹnẹ kọke kọke rere ọ sa vwọ bọn oyerinkugbe rọyen vẹ Jihova gan .
Ọtiọyena , vwẹ isese rẹ Baibol vẹ uyono ẹra vwo ru ẹkuruemu .
Muomaphiyọ ẹga rẹ orua vẹ uyono romobọ rẹ ọkieje .
Erọnvwọn eje wo ruẹ wọ bọn oma wẹn gan vwẹ ukoko wẹn ri jovwo na , eyen wo ji che ru vwẹ ukoko wọ hepha asaọkiephana .
“ Ohwo ro kuẹ ame kuẹ emu ra kọnre eriyin e ji ku ame kuo . ” ​ — Isẹ 11 : 25 .
Wẹ vẹ iniọvo na cha fobọ riẹnriẹn oma siẹrẹ wo de kpo aghwoghwo ọkieje .
Kevin rọ ga kerẹ ọkpako ukoko da ta : “ Mẹ vẹ aye mẹ ghwe vwo te ukoko rẹ avwanre kua ra na , avwanre da reyọ ọkobaro ubrọke .
Ọyena nẹrhẹ avwanre fobọ riẹnriẹn oma vẹ iniọvo na , ekogho rẹ avwanre de ghwoghwo , kugbe ekobaro efa . ”
Roger rọ kua kpo ukoko rọ vwẹ iroko re vrẹ 1,600 vwo sheri kẹ asan rọ dia , da ta : “ Obo rọ cha ma chọn ohwo uko vwo vughe iniọvo na , ọyen re vwo nene ayen kpo aghwoghwo ọkieje .
Vwọba , jẹ ekpako na riẹn nẹ wọ choma wọ vwọ vwẹ ukẹcha phia siẹrẹ uphẹn de rhiephiyọ ; wọ sa vwẹ ukẹcha phia wọ ta ota rẹ kpregede , wo se vwobọ vwẹ ẹroevwote rẹ Ọguan Ruvie , yẹrẹ vwẹ imoto wẹn vwo mu ohwo ọvo kpo uyono .
Iniọvo na da ghwa mrẹ ohwo ro vwo ẹwẹn rẹ omaevwoze , kẹ ayen vwẹ ugbeyan muo . ”
“ We gbe rhie udu rẹ ovwan phihọ . ” ​ — 2 Kọr .
6 : 13 .
Dje ẹguọnọ kẹ iniọvo na eje .
Melissa vẹ orua rọyen vwọ kua kpo ukoko ọfa , kẹ ayen guọnọ iniọvo rẹ ayen che vwo ru igbeyan .
Melissa da ta : “ Avwanre nabọ yeren iniọvo na tavwen uyono ke tuanphiyọ kugbe ọke rẹ uyono de kuphiyọ nu .
Avwanre nabọ nene iniọvo na gbikun , ọ ghwa dia uyeren ghevweghe - e . ”
Ọnana chọn ayen uko vwọ fobọ riẹn edẹ rẹ iniọvo na .
Vwọ vrẹ ọyena , ayen ji vwo uruemu re vwo dede erhọrha , ọyena de si ayen kẹrẹ iniọvo na mamọ .
Vwọba , Melissa da ta : “ Avwanre reyọ ukeri rẹ ifonu rẹ ohwohwo , rere iniọvo na se vwo se avwanre ọke rẹ ayen de che ruiruo evo vwẹ ukoko na , yẹrẹ vwobọ vwẹ ọrhuẹrẹphiyotọ rẹ oghẹresan . ”
Ọ da dianẹ oma vo owẹ wo vwo nene erhorha ta ota , wọ sa ton otaẹtakuẹgbe na phiyọ ememerha .
Kerẹ udje , davwẹngba wọ hwẹ kẹ ayen .
Kidie ehwe sa nẹrhẹ ihwo sikẹrẹ owẹ .
Rachel rọ kua nẹ asan rọ dia ghwanre vwo kpo asan ọfa , da ta : “ Mẹvwẹ ohwo rẹ oma vua .
Ọkiọvo na , ẹgbẹgba yen mẹ vẹ iniọvo rehẹ ukoko me kua ra na , sa vwọ ta ota .
Mi de te Ọguan Ruvie , ohwo ro chidia ọ romobọ rọyen rọ ta ota kẹ ohwo vuọvo - o , yen me chidia kẹrẹ .
Ọ sa dia ohwo rẹ oma vua kerẹ omẹvwẹ . ”
Davwẹngba wo nene ohwo ọvo rọ ghwa kua rhe ukoko wẹn ta ota kugbe tavwen uyono ke tonphiyọ , yẹrẹ o de kuphiyọ nu .
Ẹsosuọ , oma sa vwerhen owẹ wọ vwọ mrẹ iniọvo rehẹ ukoko wọ kua rhe na , ẹkẹvuọvo , ọke vwọ yanran na , “ omavwerhovwẹn ” yena se rhi shekpotọ .
Ọtiọyena , kọ guọnọ ẹgbaẹdavwọn rẹ ọkieje wo se vwo vwo igbeyan kpokpọ .
E de ghwie urhe nẹ otọ , awọ rọyen evo se bru ; jẹ , a da kọn phiyọ asan ọfa nu , ọ me rhe tan awọ muotọ
Irhe evo fobọ tan awọ muotọ siẹrẹ e de mu ayen ra kọn vwẹ asan ọfa , ẹkẹvuọvo efa reyọ ọke .
Ọtiọyen ọ je hepha , ọ dia ihwo eje yen fobọ vwo igbeyan vwẹ ukoko kpokpọ - ọ .
Ọ da dianẹ ukoko wọ kua ra na je rhe riẹnriẹn owẹ oma - a , jẹ o kriri emerha wọ kua kpo oboyin re , ẹkpo rẹ Baibol nana sa chọn wẹ uko :
“ E jẹn oma rẹ iruo esiri rhọ avwanre - e , kidie vwẹ ọmọke wobọ avwanre che vun , ọ da dianẹ uvwerhi gbe ro avwanre - e . ” ​ — Gal .
6 : 9 .
Ji vwẹ ọke kẹ oma wẹn .
Kerẹ udje , imishọnare buebun ri wontọ nẹ Isikuru rẹ Gilead , dia asan rẹ ayen da ga vwẹ ikpe buebun tavwen ayen ke kọn kpo obuwevwin .
Ọyena nẹrhẹ oyerinkugbe rayen vẹ iniọvo na ganphiyọ , o je nẹrhẹ ẹkuruemu rẹ ihwo na riẹnriẹn ayen oma .
Alejandro rọ kua kpo ukoko sansan re , riẹnre nẹ ọ reyọ ọke tavwen e ki se nene iniọvo rehẹ ukoko kpokpọ na mu ugbeyan .
Ọ da ta : “ Avwanre vwo te ukoko rẹ avwanre kua ra kuko , aye mẹ da ta , ‘ Igbeyan mẹ eje hẹ ukoko rẹ avwanre nurhe na ! ’
” Alejandro da karophiyọ aye rọyen nẹ , ọtiọyen ọ je ta ẹgbukpe ivẹ re wanre na , rẹ ayen vwo tu kua kpo ukoko rẹ ayen kua nurhe na .
Ẹkẹvuọvo , vwẹ uvwre rẹ ẹgbukpe ivẹ yena , o dje omavwerhovwẹn phia kpahen ihwo efa , iniọvo na da rhe dia igbeyan rọyen .
“ Wọ tanẹ , Die ọke rẹ awanre vwo yovwi nọ ọke nana ?
kidie ọ dia nẹ aghwanre wo vwori wọ vwọ nọ enanọ nana - a . ” ​ — Aghwo .
7 : 10 .
Wọ vwẹ ukoko kpokpọ na vwọ vwanvwen ọ rẹ wo nurhe na - a .
Kerẹ udje , ọ sa dianẹ iniọvo na fobọ ta ota - a , yẹrẹ ayen ta ota vrẹ iniọvo rehẹ ukoko rẹ wọ kua nurhe na .
Tẹnrovi omamọ rẹ uruemu rayen , kirobo wọ je guọnọ nẹ ayen ru kẹ wẹ .
Iniọvo evo ri kua kpo ukoko kpokpọ , ke rhoma nọ oma rayen , ‘ Me ghene vwo ẹguọnọ rẹ “ imoni ” rehẹ akpọeje na ? ’ ​ — 1 Pita 2 : 17 .
“ Nọ , ka vwọ kẹ wẹ . ” ​ — Luk 11 : 9 .
Nẹrhovwo vwọ kẹ ukẹcha .
Ọkpako ọvo re se Devid da ta : “ Wo roro nẹ wẹwẹ ọvo se chirakon rọye - en .
Jihova sa chọn avwanre uko vwo ru erọnvwọn buebun .
Ọtiọyena , nẹrhovwo kpahọn ! ”
Rachel , ra ta ota kpahen siẹvure , je rhọnvwe .
Ọ tare nẹ , “ Mẹ vẹ ọshare mẹ de ghwe no nẹ avwanre siomauko emerha kẹ inọvo na , kẹ avwanre nẹrhovwo kpahọn . Avwanre me vuẹ Jihova nẹ , ‘ Biko jẹ avwanre riẹn siẹrẹ avwanre de ruẹ erọnvwọn re nẹrhẹ ọ bẹn kẹ inọvo na , rẹ ayen vwo sikẹrẹ avwanre . ’
Kẹ avwanre davwẹngba vwo nene inọvo na ghwọrọ ọke kuẹgbe . ”
Emiọvwọn , ọnana da dia ebẹnbẹn kẹ emọ rẹ ovwan , ovwan nene ayen nẹrhovwo kpahọn .
Chọn ayen uko vwo vwo igbeyan kpokpọ ; ovwan se durhie iniọvo evo rhe uwevwin rẹ ovwan .
Ukẹcha vọ yen wọ sa vwọ kẹ iniọvo re ghwa kua rhe ukoko wẹn ?
Nene ayen mu ugbeyan ghwe vwo nẹ ẹdẹ rẹsosuọ .
Wo se vwo ru ọtiọyen , vwẹ ẹro roro obo wọ rha guọnọ nẹ e ru kẹ wẹ , ọ da dianẹ wẹ yehẹ ẹdia rayen , rere wo ruo kẹ ayen . ( Mat .
7 : 12 ) Ayen sa vwomaba ẹga rẹ orua wẹn , yẹrẹ nene ovwan ni JW Broadcasting re ruẹ kemeranvwe kemeranvwe ?
Ayen se nene uwe wian vwẹ iruo rẹ aghwoghwo na ?
Wo de durhie ayen kpo uwevwin wẹn vwọ kẹ emuẹriọ , obo wo ru kẹ ayen na cha sa chọrọ ayen ẹro - o .
Ukẹcha ọfa vọ yen wọ sa vwọ kẹ iniọvo re kua rhe ukoko wẹn ?
Carlos da ta : “ Avwanre ghwa vwọ kua rhe ukoko kpokpọ rẹ avwanre hepha na , oniọvo aye ọvo de dje asan rẹ avwanre da sa mrẹ emu ri kuru dẹ .
Ọyena chọn avwanre uko mamọ . ”
A sa vwẹ ukẹcha kẹ iniọvo re kua nẹ asan rẹ aruọke na fẹnẹre , vwọ riẹn oka rẹ iwun ayen che kuphiyọ vwẹ ọke uvo , ọke ekpahen , yẹrẹ ọke osio .
Wọ je sa chọn ayen uko vwọ riẹn ona rẹ aghwoghwo rọ ma wian vwẹ ekogho wẹn , siẹrẹ wo de gbikun rẹ orere na kẹ ayen , yẹrẹ vuẹ ayen oborẹ ihwo rẹ orere na segbuyota .
Allen re djunute vwẹ ọtonphiyọ rẹ uyovwinrota nana , dia evunrẹ ukoko rọ kua ra te ẹgbukpe ọvo re .
Ọ da ta : “ Ọ bẹn kẹ vwẹ ẹsosuọ me vwọ vwẹ ugbeyan mu iniọvo na .
Jẹ asaọkiephana , ayen pha kerẹ ihwo rẹ orua mẹ ; ọnana nẹrhẹ oma vwerhen ovwẹ . ”
Allen rhe mrẹvughe nẹ ẹkua rọ kuare na , nẹrhẹ o rhi vwo igbeyan kpokpọ re sa dia igbeyan rọyen bẹdẹ bẹdẹ .
E wene edẹ evo .
Ekpako na guọnọ chọn wẹ uko rere vwọ riavwerhen rẹ ukoko kpokpọ wẹn na .
Umẹ rọ Vwẹrote Iruo rẹ Ẹga Rukoko na cha fobọ phi we phiyọ ẹko rẹ iruo aghoghwo ọvo .
Osiẹbe rẹ ukoko na cha nokpẹn rẹ odẹ rẹ ukoko wo nurhe , rere ọ sa nokpẹn rẹ Ikadi rẹ Iyẹnrẹn rẹ Oghwoghwota Rukoko wẹn mie ekpako rehẹ oboyin .
Ọkpako rọvwẹrote ẹko rẹ iruo aghwoghwo re phi we phiyọ na cha davwẹngba wo nene uwe wian vwẹ aghwoghwo .
O ji che yovwin siẹrẹ ọ da je kọn bru orua wẹn rhe .
Ekpako na cha nokpẹn rẹ ukeri rẹ ifonu vẹ evuẹ efa mie we , rere ayen sa fobọ vwẹ ovuẹ te we obọ ọke rẹ okpetu de she .
Ekpako na ji che noso nẹ evuẹ rehẹ ikadi rẹ DPA wẹn ji rhi kpo awanre - e .
3 “ Me Riẹnre nẹ O Che Vrẹn ”
8 Mi Vwo “ Iphiẹrohọ Kpahen Ọghẹnẹ ”
Die yen phiare vwẹ ọke awanre , rọ nẹrhẹ Inenikristi vwo imuẹro kpahen evrẹnushi na ?
Mavọ yen ofori nẹ evrẹnushi sansan re ruru vwẹ ọke awanre , kugbe imuẹro ro rhe idibo rẹ Jihova rẹ ọke yena djobọte avwanre ?
Iyono ivẹ nana cha bọn esegbuyota rẹ avwanre gan kpahen evrẹnushi na .
13 Wọ Karophiyọ ?
14 Enọ Rẹ Ihwo Ri Se Ẹbe Avwanre Nọre
16 Enọ Rẹ Ihwo Ri Se Ẹbe Avwanre Nọre
18 Emiọvwọn ​ — Ovwan Chọn Emọ rẹ Ovwan Uko Vwọ ‘ Ghwanre Vwọ kẹ Usivwin ’
23 Ighene ​ — “ Ovwan . . .
Wian Owian rẹ Esivwo rẹ Ovwan Phia ” Kukpe kukpe yen ihwo uriorin buebun vwo bromaphiyame .
Buebun rayen ighene . Omaebrophiyame ghwa ebruphiyọ buebun cha , eriyin ji te oghwa .
Emiọvwọn , mavọ yen ovwan sa vwọ chọn emọ rẹ ovwan uko vwo yerin te ẹdia rẹ omaebrophiyame ?
Mavọ yen ighene ri bromaphiyame nure vẹ e re guọnọ bromaphiyame sa vwọ bọn oyerinkugbe rayen vẹ Jihova gan ?
28 Ikuegbe rẹ Akpeyeren ​ — Me Yanjẹ Emu Ejobi Vwo , Rere Mi se Vwo Nene Onini Na
32 Iyovwinreta re Vwomaphia Vwẹ Uwevwin Orhẹrẹ rẹ 2017
“ Ugbeyan rẹ avwanre Lazarọs shero ovwerhẹ , ẹkẹvuọvo me ra ra rhọvwọ . ” ​ — JỌN 11 : 11 .
UNE : 142 , 129
Ikuegbe rẹ Baibol vọ yen kẹ Mata imuẹro nẹ evrẹnushi herọ ?
Die yen kẹ avwanre imuẹro nẹ evrẹnushi cha dia vwẹ ọke rọ cha obaro ?
Kerẹ Mata , iphiẹrophiyọ rẹ omavwerhovwẹn vọ yen wo vwori ?
Imuẹro vọ yen Mata vwo kpahen oniọvo rọyen ?
( Ni uhoho rẹsosuọ na . )
UGBEYAN rẹ Jesu re se Mata vwerhe uvweri .
Lazarọs rọ dia oniọvo rọyen ghwuru .
O vwo obo re sa nẹrhẹ ẹwẹn rọyen totọ ?
E .
Jesu vwẹ imuẹro nana kẹ : “ Oniọvo wẹn che vrẹn . ”
Mata rhiabọreyọ uchebro na , dede nẹ eta yena dobọ rẹ uvweri na ji - i .
Mata da ta : “ Me riẹnre nẹ o che vrẹn vwobọ vwẹ evun rẹ evrẹnushi na vwẹ ẹdẹ rẹ obo oba na . ”
( Jọn 11 : 20 - 24 ) O vwo imuẹro nẹ evrẹnushi cha dia vwẹ obaro na .
Jesu de ru emu igbevwunu ọvo , rọ vwọ kpare Lazarọs nushi .
Diesorọ wọ vwọ guọnọ vwo oka rẹ imuẹro ro rhe Mata ?
Nonẹna , avwanre cha sa rhẹro rẹ igbevwunu tiọyena mie Jesu yẹrẹ Ọsẹ rọye - en .
Ẹkẹvuọvo , kerẹ Mata , wo vwo imuẹro nẹ ohwo ru wo vwo ẹguọnọ kpahen ro ghwuru che vrẹnushi rhe vwẹ obaro na ?
Ohwo na sa dia ọrivẹ orọnvwe wẹn , oni , yẹrẹ ọsẹ wẹn , ọ je sa dia ọsẹ yẹrẹ oni rode wẹn , yẹrẹ ọmọ wẹn ru wo vwo ẹguọnọ kpahen .
Wọ rhẹro rẹ ọke wọ vwọ gbanọ , ta ota kẹ , ji nene hwẹ kugbe .
Ọ vwerhoma nẹ wọ sa vwẹrokere Mata wọ ta vẹ imuẹro nẹ , ‘ Me riẹnre nẹ ohwo mẹ ro ghwuru na che vrẹn . ’
Ẹkẹvuọvo , o che yovwin siẹrẹ avwanre ohwo vuọvo de se roro kpahen obo re kẹ avwanre imuẹro nana .
3 , 4 .
Mavọ yen igbevwunu rẹ Jesu ru wanre , vwọ bọn esegbuyota rẹ Mata gan ? Mata dia kẹrẹ Jerusalẹm .
Ọtiọyena , o muẹro nẹ ọ mrẹ Jesu ọke rọ vwọ rhọvwọn ọmọ rẹ ayeuku na , rọ dia kẹrẹ orere rẹ Nen vwẹ Galili - i .
Dedena , ọ sa dianẹ o nyo ikuegbe na .
Kẹ , ikuegbe rẹ ọmọtẹ rẹ Jairọs vwo ?
Ihwo rehẹ uwevwin na ẹdẹ yena “ [ riẹnre ] nẹ o ghwu nure . ”
Ẹkẹvuọvo , Jesu da yọnrọn obọ rẹ ọmọtẹ na , ọ da ta : “ Ọmọ , vrẹn ! ”
Ọmọtẹ na de ghini vrẹn .
( Luk 7 : 11 - 17 ; 8 : 41 , 42 , 49 - 55 ) Mata vẹ oniọvo rọyen Meri riẹnre nẹ Jesu sivwin ihwo re muọga .
Ọtiọyena , o mu ayen ẹro nẹ mane kẹ Jesu hẹ etiyin jovwo , Lazarọs rhe ghwu - u .
Asaọkiephana rẹ ugbeyan ọghanghanre rọyen vwo ghwu nure na , die kọyen a sa rhẹro rọyen ?
Karophiyọ nẹ Mata tare nẹ , Lazarọs che vrẹn “ vwẹ ẹdẹ rẹ obo oba na . ”
Diesorọ Mata wo vwo imuẹro ọgangan yena ?
Diesorọ wo se vwo vwo imuẹro nẹ ihwo ru wo vwo ẹguọnọ kpahen ri ghwuru ji che vrẹn ?
O vwo oboresorọ wo vwo vwo imuẹro tiọyena .
A cha ta ota kpahen evo usun rayen .
Re vwo yono yanran na , wọ cha mrẹvughe nẹ o vwo ẹkpo evo vwẹ Baibol na ri shekpahen evrẹnushi na , ru wo ji rhi roro kpahen jovwo - o .
Die yen kẹ Mata imuẹro ọgangan nẹ a cha rhọvwọn Lazarọs nushi ?
Jokaphiyọ nẹ , ọ dia Mata tare nẹ , ‘ Mi vwo iphiẹrophiyọ nẹ oniọvo mẹ che vrẹ - ẹn , ’ ẹkẹvuọvo , ọ tare nẹ , “ Me riẹnre nẹ o che vrẹn . ”
Mata riẹn ọnana fikirẹ ikuegbe rẹ evrẹnushi re phiare tavwen Jesu ke ton iruo rẹ aghwoghwo rọyen phiyọ .
Ọ sa dianẹ e gbikun rẹ evrẹnushi re phia wanre kẹ Mata ọke rọ vwọ hẹ eghene , o ji nyo kpahen ayen vwẹ sinagọg rọhẹ orere royen .
E jẹ a fuẹrẹn erha usun rẹ ikuegbe rẹ evrẹnushi ro nyori na .
Igbevwunu oghẹresan vọ yen Ilaija ruru , kẹ mavọ yen o djobọte Mata wan ?
Evrẹnushi rẹsosuọ na phiare ọke rẹ Ọghẹnẹ vwọ vwẹ ẹgba kẹ ọmraro Ilaija vwo ru igbevwunu .
Vwẹ orere rẹ Zarefat vwẹ Fonisha , etiyin ayeuku ọvo rọ dia ovwiogbere de ruẹse kẹ Ilaija .
Vwẹ idjerhe rẹ igbevwunu , Ọghẹnẹ de ruo , ikara vẹ evwri rẹ ayeuku na reri - i , o de sivwin aye na vẹ ọmọ rọyen .
( 1 Ivie 17 : 8 - 16 ) Ukuko na , ọmọ na de muọga , ko rhi ghwu .
Ilaija da chọn aye na uko .
O djobọte ọmọ na , ọ da nẹrhovwo : “ E Ọrovwohwo Ọghẹnẹ mẹ , vwẹ ẹnwẹ rẹ ọmọ na rhoma rhivwi rhe . ”
Ọghẹnẹ nyo ẹrhovwo rẹ Ilaija , ọmọ na de vrẹn .
Ọyena yen evrẹnushi rẹsosuọ ra niyẹnrẹn rọyen vwẹ Baibol na .
( Se 1 Ivie 17 : 17 - 24 . )
O muẹro nẹ Mata nyo ikuegbe na .
7 , 8 . ( a ) Gbikun rẹ oborẹ Ilaesha ru kẹ aye ọvo . ( b ) Die yen igbevwunu rẹ Ilaesha na djephia kpahen Jihova ?
Ọmraro Ilaesha yen ru evrẹnushi rivẹ re gbikun rọyen vwẹ Baibol na .
Vwẹ orere re se Shunẹm , o vwo aye rẹ Izrẹl ọvo ro vwo ọmọ - ọ , ro dede Ilaesha phiyọ uwevwin .
Womarẹ ọmraro na , Ọghẹnẹ de ruo , aye na vẹ ọshare rọyen rọ kpakore de rhi vwiẹ ọmọshare .
Ikpe evo vwọ wan nu , ọmọ na de ghwu .
Vwẹ ẹro roro obo rọ da oni na te .
Ughwu rẹ ọmọ na darọ mamọ , te ẹdia rọ vwọ yan iroko 30 bru Ilaesha ra vwẹ Ugbenu rẹ Kamẹl .
Ilaesha de ji Gehazi kobaro kẹ ayen kpo Shunẹm ra rhọvwọn ọmọ na .
Ẹkẹvuọvo , Gehazi sa rhọvwọ - ọn .
Ukuotọ rọyen , Ilaesha vẹ aye na de te Shunẹm . ​ — 2 Ivie 4 : 8 - 31 .
Ilaesha vwo te asan rẹ ọmọ na hepha , ọ da nẹrhovwo .
Vwẹ idjerhe rẹ igbevwunu , ọmọ na de vrẹn .
Ilaesha da reyọ vwọ kẹ oni rọyen . Oma da vwerhọn mamọ !
( Se 2 Ivie 4 : 32 - 37 . )
Ọ sa dianẹ aye na karophiyọ ẹrhovwo rẹ Hanah nẹre ọke ro vwo mu Samuẹl kpo uwevwin rẹ ẹga na : “ Ọrovwohwo . . . vwẹ ohwo kpo erivwi ọ me je kparọ vrẹn . ” ( 1 Sam .
2 : 6 ) O phẹnre dẹn nẹ , Ọghẹnẹ kpare ọmọshare rẹ Shunẹm na nẹ ughwu , ro vwo djephia nẹ , ọyen vwo ẹgba rọ sa vwọ rhọvwọn ihwo ri ghwuru .
Djisẹ rẹ evrẹnushi rerha ra niyẹnrẹn rọyen vwẹ Baibol na .
Orọnvwọn ọfa ro gbe ohwo unu phiare ọke rẹ Ilaesha vwo ghwu nu .
Rọ vwọ ga kẹrẹ ọmraro vwẹ ikpe re vrẹ 50 nu , ọ da “ họnvwan ọga [ o de ] ghwu . ”
Ọke evo vwọ wan nu , ugboma rọyen de rhi gbon chekọ ibeku .
Ọke yena , ivwighrẹn rẹ ihwo rẹ Izrẹl da ro evunrẹ orere na .
Ihwo rẹ Izrẹl evo ri muẹ orivwin rẹ ọshare ọvo re shi vwọ mrẹ ivwighrẹn na re cha , ayen de do orivwin na phiyọ ushi rẹ Ilaesha , ayen da djẹ .
Baibol na da ta : “ Orivwi rẹ ọshare na vwo te ibekun rẹ Ilaesha , ọshare na da rhọvwọn , o de vrẹn mudia . ”
( 2 Ivie 13 : 14 , 20 , 21 ) Ikuegbe nana kẹ Mata imuẹro nẹ Ọghẹnẹ sa rhọvwọn ihwo ri ghwuru !
E jẹ imuẹro tiọna ji rhe we , nẹ ẹgba rẹ Ọghẹnẹ basa - an .

Ukẹcha vọ yen Pita vwọ kẹ Onenikristi rẹ aye ọvo ro ghwuru ?
Ẹbẹre ra vwẹ Grik si vwẹ Baibol na , gbikun rẹ oborẹ idibo rẹ Ọghẹnẹ efa ri fuevun , ji rhọvwọn ihwo ri ghwuru .
Vwọ vrẹ evrẹnushi rẹ Jesu ruru vwẹ otafe rẹ orere rẹ Nen kugbe ọ ro ruru vwẹ uwevwin rẹ Jairọs , ọyinkọn Pita je rhọvwọn Dọkas ( yẹrẹ Tabita ) .
Pita vwo te asan rẹ orivwin na hepha , ọ da nẹrhovwo .
Ọ vwọ nẹrhovwo nu , ọ da ta : “ Tabita vrẹn ! ”
O de vrẹn , Pita da “ vwẹ aye na ọkpokpọ ” rhe iniọvo na .
Obo re phiare na muẹro , te asan rẹ “ ihwo buebu de se Ọrovwohwo gbuyota . ”
Ọ nẹrhẹ ayen vwo imuẹro kpahen Jesu , o ji mu ayen vwo ghwoghwo kẹ ihwo nẹ Jihova vwo ẹgba rọ sa vwọ rhọvwọn ihwo ri ghwuru . ​ — Iruo 9 : 36 - 42 .
Iyẹnrẹn vọ yen Luk vwọphia kpahen eghene ọvo , kẹ mavọ yen o djobọte ihwo efa wan ?
Ihwo efa je rhiẹromrẹ evrẹnushi ọfa .
Ọyinkọn Pọl ta ota ẹdẹ ọvo ro uherevie rẹ ason vwẹ egenege ọvo vwẹ Troas , rọhẹ asan ra riẹn phiyọ Turkey enẹna .
Eghene ọvo re se Yutikọs chidia ovakpo na , rọ vwọ kerhọ .
Ovwerhen de muo yanran kpregede , o de she nẹ egenege rẹ ubruwevwin erha na rhe otọ .
Ọ sa dianẹ Luk rọ dia ọbo yen ka djẹ te etiyin , o de noso nẹ , ọ dia Yutikọs de wonma yẹrẹ ko she ro - o , ẹkẹvuọvo o ghwuru !
Pọl vwo wontọ rhe , ọ da gbane Yutikọs boma , ọ da ta ota ro gbe ihwo eje unu : “ O ghwuru - u . ”
Igbevwunu nana nabọ djobọte ihwo re mrẹrẹ .
Rẹ ayen vwọ riẹn nẹ Pọl rhọvwọn eghene na nẹ ughwu , “ udu rayen da gan . ” ​ — Iruo 20 : 7 - 12 .
12 , 13 .
Re vwo nyo ikuegbe rẹ evrẹnushi re phia wanre na , enọ vọ kọyen a sa nọ ?
Ikuegbe rẹ evrẹnushi nana eje na , sa nẹrhẹ wo vwo imuẹro rọ gan vrẹ ọ rẹ Mata .
Wo se vwo imuẹro kokoroko nẹ Ọghẹnẹ rẹ avwanre rọ dia Esiri rẹ Arhọ na , vwo ẹgba rọ sa vwọ rhoma vwẹ arhọ kẹ ohwo ro ghwuru .
Ọ vwerhoma ra vwọ riẹn nẹ ọke rẹ idibo rẹ Ọghẹnẹ kerẹ Ilaija , Jesu , kugbe Pita vwọ hẹ akpọ yen Jihova vwo ru emu igbevwunu yena .
Ẹkẹvuọvo , kẹ ihwo ri ghwuru vwẹ ọke rẹ avwanre na vwo ?
Rọ vwọ dianẹ Ọghẹnẹ dobọ rẹ emu rẹ igbuvwunu tiọyena ji enẹna , idibo rẹ Ọghẹnẹ ji se vwo imuẹro nẹ ọ cha rhọvwọn ihwo ri ghwuru vwẹ obaro na ?
Ayen se vwo oka rẹ imuẹro ro rhe Mata , rọ vwọ tanẹ “ Me riẹnre nẹ [ oniọvo mẹ ] che vrẹn vwobọ vwẹ evun rẹ evrẹnushi na vwẹ ẹdẹ rẹ obo oba na ” ? Die yen tobọ kẹ Mata imuẹro yena ?
Die yen je sa kẹ wẹ oka rẹ imuẹro tiọyena ?
Ẹkpo rẹ Baibol buebun herọ ri djerephia nẹ idibo rẹ Ọghẹnẹ ri fuevun , vwo imuẹro kpahen evrẹnushi rọ cha vwẹ obaro .
Jẹ a fuẹrẹn evo usun rayen .
Die yen ikuegbe rẹ Ebraham yono avwanre kpahen evrẹnushi na ?
Roro kpahen oborẹ Ọghẹnẹ vuẹ Ebraham nẹ o ru Aizik , rọ dia ọmọ ro vwiẹre vwẹ ọke rẹ ọghwo rọyen .
Jihova da ta : “ Reyọ . . . ọmọ wẹn ọvuọvo na Aizik , . . . vwo ze izobo rẹ ẹtorhẹ . ” ( Jẹn .
22 : 2 ) Mavọ wo rorori nẹ oma ru Ebraham ọke ro vwo nyo eta yena .
Jihova veri jovwo nẹ , womarẹ ọmọ rẹ Ebraham yen ẹgborho na eje che vwo vwo ebruphiyọ .
( Jen . 13 : 14 - 16 ; 18 : 18 ; Rom 4 : 17 , 18 ) Vwọba , Jihova je tanẹ “ vwẹ oma rẹ Aizik ” yen ebruphiyọ na cha vwọ rhe . ( Jẹn .
21 : 12 ) Ebraham da vwẹ Aizik vwo ze izobo , mavọ kọyen ivẹ nana se vwo rugba ?
Ẹwẹn ọfuanfon rẹ Ọghẹnẹ mu Pọl vwọ tanẹ Ebraham vwo imuẹro nẹ Ọghẹnẹ sa kpare Aizik nẹ ughwu .
( Se Hibru 11 : 17 - 19 . )
Baibol na vuẹ avwanre sẹ Ebraham rorori nẹ siẹrẹ ọ da vwẹ Aizik vwo ze izobo , Ọghẹnẹ cha kparọ vrẹn vwẹ uvwre rẹ inọko evo , ẹdẹ ọvo , yẹrẹ udughwrẹn ọvo - o .
Ẹkẹvuọvo , Ebraham vwo imuẹro nẹ Jihova cha rhọvwọn Aizik nẹ ughwu , dede nẹ ọ riẹn ọke ro che vwo ruo - o .
Iphiẹrophiyọ vọ yen Job vwori ?
Job ji vwo imuẹro kpahen evrẹnushi re che ru vwẹ obaro na .
O niroso nẹ e de she urhe , ọ sa rhoma djẹ , ọ me rhe họhọ urhe kpokpọ .
Jẹ , ọ dia ọtiọyen ọ hepha kẹ ohworakpọ - ọ .
( Job 14 : 7 - 12 ; 19 : 25 - 27 ) Ohwo ro ghwuru , vwo ẹgba rẹ ọyen ọvo vwo vrẹnushi rhe - e .
( 2 Sam . 12 : 23 ; Une 89 : 48 ) Ẹkẹvuọvo , ọ dia ọyena ko mudiaphiyọ nẹ Ọghẹnẹ cha sa rhọvwọn ohwo ro ghwuru - u .
Job vwo imuẹro nẹ Ọghẹnẹ che bru ọke phiyotọ rọ vwọ karophiyọ ọyen .
( Se Job 14 : 13 - 15 . )
Job riẹn ọke rẹ ọnana cha vwọ phia - a .
Jẹ , o vwo imuẹro nẹ Ọmemama na cha karophiyọ ọyen , ọ me kpare ọyen vrẹn .
Imuẹro vọ yen amakashe ọvo vwọ kẹ ọmraro Daniẹl ?
Daniẹl , ọyen odibo rẹ Jihova ọfa ra sa mrẹ ikuegbe rọyen se vwẹ Baibol na .
Ọ fuevun ga Jihova vwẹ ikpe buebun , Jihova da je chọn uko .
Amakashe ọvo se Daniẹl “ ohwo ra nabọ guọnọ , ” ọ da vuẹ nẹ o vwo “ ufuoma ” rere ọ “ goma . ” ​ — Dan .
9 : 22 , 23 ; 10 : 11 , 18 , 19 .
17 , 18 .
Uve vọ yen Jihova ve kẹ Daniẹl ?
Daniẹl hẹ omarẹ ẹgbukpe 100 , o sikẹrẹ oba rẹ akpeyeren rọyen re .
Ọ sa dianẹ ọ ghwọrọ ọke vwo roro kpahen obo re cha phia kẹ .
A je cha rhọvwọn Daniẹl nushi rhe ?
E !
Vwẹ okuphiyọ rẹ ọbe rẹ Daniẹl , Jihova de vuve nana kẹ : “ Gba yanran bẹsiẹ rẹ oba na ki te ; ku wo che rovwoma . ”
( Dan .
12 : 13 ) Daniẹl rọ kpakore na , riẹnre nẹ ihwo ri ghwuru na rovwoma , kidie “ Ushi ” rọ cha ra kẹrẹkpẹ na , “ vwo iruo - o eyẹ iroro - o eyẹ erianriẹ - ẹn eyẹ aghwanre - e . ”
( Aghwo .
9 : 10 ) Ẹkẹvuọvo , ọ dia ushi yen cha dia oba rẹ akpeyeren rọye - en .
E vuve oyoyovwin ọvo kẹ .
Amakashe rẹ Jihova da rhoma ta kẹ Daniẹl : “ Wo che mudia phihọ asan ra ghare kẹ wẹ vwẹ oba rẹ ẹdẹ na . ”
O se ọke yẹrẹ ẹdẹ kẹ - ẹ .
Ẹkẹvuọvo , Daniẹl che rovwoma vwọrẹ ughwu .
Jẹ , ọ vwọ dianẹ amakashe na vuẹrẹ nẹ o che ‘ mudia phiyọ asan ra ghare kẹ ’ vwẹ ọke rọ cha na , ọyena mudiaphiyọ nẹ o che vrẹnushi .
Ẹkẹvuọvo , ọke grongron cha wanvrẹ tavwen , kidie ọnana cha phia “ vwẹ oba rẹ ẹdẹ na . ”
Kirobo ra fanrọ vwẹ Jerusalem Bible , e vuve nana kẹ Daniẹl : “ Wo che vrẹn rhe , rhe reyọ ughwẹ wẹn vwẹ ọke rẹ oba na . ”
Kerẹ Mata , wo se vwo imuẹro ọgangan kpahen evrẹnushi na ( Ni ẹkoreta 19 , 20 )
19 , 20 . ( a ) Mavọ yen obo ra fuẹrẹn cha na vwo churobọ si obo rẹ Mata ta kẹ Jesu ?
( b ) Die yen a cha fuẹrẹn vwẹ uyono rọ vwọ kpahen ọnana ?
Enana eje toroba imuẹro rẹ Mata vwori , nẹ oniọvo rọyen rọ fuevun na che “ vrẹn vwobọ vwẹ evun rẹ evrẹnushi na vwẹ ẹdẹ rẹ obo oba na . ”
E jẹ obo re ve kẹ Daniẹl , vẹ imuẹro ọgangan ro rhe Mata , bọn esegbuyota rẹ avwanre gan .
Kidie o muẹro nẹ evrẹnushi cha dia .
Womarẹ ikuegbe rẹ obo re phiare vwẹ ọke awanre , avwanre rhe mrẹvughe nẹ evrẹnushi ghini herọ ; ihwo ri ghwuru na cha rhoma rhe akpọ .
Idibo rẹ Jihova rẹ ọke awanre , rhẹro rẹ evrẹnushi vwẹ ọke rọ cha obaro .
O vwo obo re sa nẹrhẹ o mu avwanre ẹro nẹ evrẹnushi na cha phia , dede nẹ e vuve rọyen krire ?
Emu tiọyena da herọ , ọ cha nẹrhẹ iphiẹrophiyọ rẹ avwanre ganphiyọ kpahen evrẹnushi rọ cha obaro na .
Ẹkẹvuọvo , ọke vọ yen ọ cha vwọ phia ?
Ọnana yen obo ra cha ta ota kpahen vwẹ uyono rọ vwọ kpahen ọnana .
“ Adam rọ ka uko da rha dia ohwo rọ kẹ . . . arhọ . ” ​ — 1 KỌR .
15 : 45 .
UNE : 151 , 147
Mavọ yen Une Rẹ Ejiro 118 vwo djephia nẹ evrẹnushi na cha phia , dede nẹ e vuve rọyen krire ?
Idjerhe vọ yen Une Rẹ Ejiro 16 : 10 vwo rugba ?
Die yen Baibol na ta kpahen evrẹnushi rọ cha phia vwẹ ẹdẹ rẹ Ọrovwori na ?
1 - 3 . ( a ) Ọrhọ yen ọvo usun rẹ iyono rẹ avwanre re ma ghanre ?
( b ) Diesorọ evrẹnushi na vwọ ghanre ?
( Ni uhoho rẹsosuọ na . )
OHWO da nọ wẹ nẹ , ‘ Iyono vọ yen wo mu esegbuyota wẹn kpahen ? ’
die yen wọ cha ta ?
O muẹro nẹ wọ cha tanẹ wo vwo imuẹro nẹ Jihova yen Ọmemama na kugbe Ohwo rọ kẹ avwanre arhọ .
Wọ je sa tanẹ wo vwo imuẹro nẹ Jesu yen ọtan rẹ avwanre .
Wo ji se djunute iparadaisi rọ cha obaro na , rẹ ihwo rẹ Ọghẹnẹ de che yerin vwọrẹ omavwerhovwẹn bẹdẹ bẹdẹ .
Ẹkẹvuọvo , wo se kere evrẹnushi na vwọba erọnvwọn re ma kẹ wẹ omavwerhovwẹn ?
Ofori nẹ evrẹnushi na dia ọvo usun rẹ iyono re ma ghanre kẹ avwanre , ọ da tobọ dianẹ avwanre vwo iphiẹrophiyọ ra vwọ wanvrẹ eyeren nana ro akpọ kpokpọ rọ cha na .
Ọyinkọn Pọl dje oboresorọ evrẹnushi na vwọ dia uchivwo rẹ esegbuyota rẹ avwanre , rọ vwọ ta : “ Kidie ọ da dianẹ irivwi rhe vrẹn nẹ ughwu - u , yi Kristi rhe vrẹn nẹ ughwu rhe - e . ”
Jesu rhe vrẹnushi jovwo - o , ọ cha sa dia Ovie ro suẹn vwẹ obo odjuvwu - u . Uyono rẹ avwanre kpahen usuon rẹ Kristi na , kọ je dia ofefe .
( Se 1 Kọrẹnt 15 : 12 - 19 . )
Ẹkẹvuọvo , avwanre riẹnre nẹ Jesu vrẹnushi .
Imuẹro nana nẹrhẹ avwanre fẹnẹ ihwo rẹ Sadiusi , re rhọnvwere nẹ evrẹnushi herọ - ọ .
Ọ da tobọ dianẹ a vwẹ avwanre vwọ jehwẹ , esegbuyota rẹ avwanre kpahen evrẹnushi na che se wene - e . ​ — Mak 12 : 18 ; Iruo 4 : 2 , 3 ; 17 : 32 ; 23 : 6 - 8 .
Ọke rẹ Pọl vwo djisẹ rẹ “ ebaghẹrẹ rẹ uyono ri Kristi na , ” ọ da vwẹ uyono rẹ “ evrẹnushi rẹ otu ri ghwuru ” na vwọba keri . ( Hib .
6 : 1 , 2 ) Ọ je kanrunumu esegbuyota ro vwo kpahen evrẹnushi na .
( Iruo 24 : 10 , 15 , 24 , 25 ) Ofori nẹ a frẹkotọ fuẹrẹn uyono rẹ evrẹnushi na , dede nẹ ọyen ọvo usun rẹ iyono rẹsosuọ rẹ Baibol na . ( Hib .
5 : 12 ) Diesorọ ?
Enọ vọ yen a sa nọ kpahen evrẹnushi na ?
Ohwo da ton uyono rẹ Baibol phiyọ , o che se ikuegbe rẹ evrẹnushi rẹ Lazarọs kugbe efa re phia wanre .
O ji che yono kpahen imuẹro ro rhe Ebraham , Job , kugbe Daniẹl , nẹ ihwo ri ghwuru na che vrẹn vwẹ ọke rọ cha obaro .
Ẹkẹvuọvo , a da nọ wẹ obo re kẹ wẹ imuẹro nẹ evrẹnushi re vuve rọyen vwẹ ikpe buebun re wanre na cha phia , die yen wọ cha ta ?
Baibol na tobọ djunute ọke rẹ evrẹnushi na cha vwọ phia ?
Ẹkpahọnphiyọ rẹ enọ nana cha bọn esegbuyota rẹ avwanre gan .
Oka rẹ evrẹnushi vọ yen a cha ta ota kpahen ẹsosuọ ?
Ọ lọhọre ra vwọ vwẹ ẹro roro ohwo ra rhọvwọn nẹ ughwu ugege ro ghwe vwo ghwu nu .
( Jọn 11 : 11 ; Iruo 20 : 9 , 10 ) Ẹkẹvuọvo , kẹ ive ro shekpahen evrẹnushi rọ cha phia vwẹ ikpe ujorin buebun re cha vwo ?
Wo se vwo imuẹro kpahen ive rẹ ọke ogrongron tiọyena , ọ da tiobọ dianẹ o shekpahen ohwo ra cha rhọvwọn ugege ro vwo ghwu yẹrẹ ọ ro ghwu krire ?
Vwọrẹ uyota , o vwo evrẹnushi ọvo tiọyen ru wo segbuyota . E vuve rọyen ikpe ujorin buebun tavwen ọ ke rhe phia .
Ọyena evrẹnushi rẹ ono ?
Mavọ yen o vwo churobọ si esegbuyota wẹn kpahen evrẹnushi rọ cha vwẹ obaro na ?
Mavọ yen aroẹmrẹ rẹ Une Rẹ Ejiro 118 vwo churobọ si Jesu ?
Ihwo evo rorori nẹ Devid yen si Une Rẹ Ejiro 118 ; une na ta ota kpahen evrẹnushi ọvo ra mraro rọyen phiyotọ vwẹ ikpe ujorin buebun .
Wọ cha mrẹ oyare nana vwevunrẹ une na : “ Sivwi avwanre , ma rẹ wẹ , E Ọrovwohwo ! . . .
Ebruphihọ kẹ ohwo rọ ro uwevwi vwẹ odẹ rẹ Ọrovwohwo na ! ”
Ọkiọvo , wọ sa karophiyọ nẹ ihwo vwanriẹn eta nana ọke rẹ Jesu vwọ ro Jerusalẹm vwẹ Nisan 9 , ọmọke krẹn tavwen o ki rhi ghwu .
( Une 118 : 25 , 26 ; Mat .
21 : 7 - 9 ) Idjerhe vọ yen Une Rẹ Ejiro 118 vwọ rionbọ phiyọ evrẹnushi rọ cha phia ikpe buebun da wan nu ?
Jokaphiyọ emu ọfa ra tare vwẹ une yena : “ Oragha na rẹ ebọn uwevwi senre na da rhoma re dia osusu vwẹ ubienyẹ . ” ​ — Une 118 : 22 .
“ Ebọn uwevwi ” na sen Mesaya na ( Ni ẹkorota 7 )
Mavọ yen ihwo rẹ Ju sen Jesu te ?
Isun rẹ ihwo rẹ Ju re vwo dje “ ebọn uwevwi ” na , sen Mesaya na .
Ọ dia ayen di chukoku Jesu yẹrẹ siọ - ọn .
Ihwo rẹ Ju buebun senrọ , te ẹdia rẹ ayen vwo kperẹ nẹ e hwe .
( Luk 23 : 18 - 23 ) Vwọrẹ uyota , ayen hẹ usun rẹ ihwo ri hwe Jesu .
A rhọvwọn Jesu nushi , ọ da rhe dia “ osusu vwẹ ubienyẹ ” na ( Ni ẹkoreta 8 , 9 )
Idjerhe vọ yen Jesu vwọ dia “ osusu vwẹ ubienyẹ ” yẹrẹ uchivwo rẹ uwevwin na ?
Ra vwọ sen Jesu ji hwe nu , mavọ kọyen ọ sa vwọ dia “ osusu vwẹ ubienyẹ , ” yẹrẹ uchivwo rẹ uwevwin na ?
Womarẹ evrẹnushi rọyen .
Jesu komobọ rọyen dje ọnana phia .
O kpe itẹ ọvo kpahen oborẹ ihwo re wian vwẹ ogba rẹ vain gboja kẹ ihwo rẹ ọshare ro vwo ogba na ji bru ayen ra . Ọ da vwẹ ewiowian na vwo dje ihwo rẹ Izrẹl , ri gboja kẹ emraro rẹ Jihova ji bru ayen ra .
Ukuotọ rọyen , ọshare rọhẹ itẹ na de ji ọmọ rọyen ọvuọvo , rọ dia ọriuku rọyen bru ayen ra .
Kẹ , ayen muọghọ kẹ ?
Kakaka .
Ayen de hwe ọmọ na .
Jesu vwo kpe itẹ na nu , ọ da vwanriẹn ota re si phiyọ Une Rẹ Ejiro 118 : 22 .
( Luk 20 : 9 - 17 ) Ọyinkọn Pita je ta ọkpọ rẹ ota yena kẹ “ isun . . . ekpako na kugbe isiẹbe . . . ri koko vwi Jerusalẹm . ”
Ọ ta ota kpahen “ Jesu Kristi ri Nazarẹt , rẹ ovwan kanre mu [ “ urhe , ” NW ] rẹ Ọghẹnẹ rhọvwọ nẹ ughwu na . ”
Ukuotọ rọyen Pita da ta : “ Ọnana olalọ rẹ ovwan ebọuwevwi na senre kọye rhoma rhe dia ọrovwuyovwi [ yẹrẹ osusu ] vwẹ ubienyẹ . ” ​ — Iruo 3 : 15 ; 4 : 5 - 11 ; 1 Pita 2 : 5 - 7 .
Emu oghẹresan vọ yen Une Rẹ Ejiro 118 : 22 rionbọ phiyọ ?
A ta ota rẹ aroẹmrẹ rọhẹ Une Rẹ Ejiro 118 : 22 phiyotọ ikpe ujorin buebun re wanre , kpahen evrẹnushi ọvo re che ru .
A cha sen Mesaya na , ji hwe ; ẹkẹvuọvo , a cha rhọvwọn nushi rhe , ọ me rhe dia uchivwo rẹ uwevwin na .
Ọtiọyena , vwọ vrẹ odẹ rẹ Jesu , “ odẹ ọfa rha hẹ otọ rẹ odjuvwu re mu kẹ ihwo ro se sivwi avwanre - e . ” ​ — Iruo 4 : 12 ; Ẹfe .
1 : 20 .
( a ) Aroẹmrẹ vọ yehẹ Une Rẹ Ejiro 16 : 10 ?
( b ) Diesorọ o vwo mu avwanre ẹro nẹ ọ dia Devid yen aroẹmrẹ yena shekpahe - en ?
E je roro kpahen owọrota ọfa rọ rionbọ phiyọ evrẹnushi na .
E siro phiyotọ vrẹ ikpe uriorin ọvo , tavwen o ki rugba .
Ọ cha nẹrhẹ wo vwo imuẹro kokoroko nẹ evrẹnushi ra mraro rọyen phiyotọ ọke grongron , se ghini rugba .
Vwẹ Une Rẹ Ejiro 16 , Devid de si : “ Kidie wo se siobọ nu vwe kẹ Erivwi - i , eyẹ ohwo esiri wẹn na sa mrẹ Ọgọdọ - ọ . ”
( Une 16 : 10 ) Ọ dia Devid tanẹ ọyen che ghwu - u yẹrẹ nẹ ọ cha dia evunrẹ ushi - i .
Baibol na tobọ tanẹ Devid ghworo , o de ji ghwu .
O vwo ghwu nu , ọ “ da vwerhẹ kirobo rẹ esẹ rọye vwerhẹre , e de sho phihọ orere ri Devid . ”
( 1 Ivie 2 : 1 , 10 ) Kẹ , ono yen Une Rẹ Ejiro 16 : 10 ta kpahan ?
Ọke vọ yen Pita vwo djunute Une Rẹ Ejiro 16 : 10 ?
Baibol na vuẹ avwanre ohwo rẹ aroẹmrẹ na shekpahen .
Ikpe re vrẹ uriorin vwọ wan nu , Jesu de ghwu , a da je kparọ nushi .
Udughwrẹn evo vwọ wan nu , Pita da vwanriẹn eta rehẹ Une Rẹ Ejiro 16 : 10 kẹ uriorin rẹ ihwo rẹ Ju kugbe ihwo efa ri kurhẹriẹ .
( Se Iruo Rẹ Iyinkọn Na 2 : 29 - 32 . )
Ọ tare nẹ Devid ghwuru , e de ji sho .
Ihwo re kerhọ kẹ na , je riẹn ọnana .
Vwo nene ikuegbe na , o vwo ohwo vuọvo rọ phrọ ota rẹ Pita - a , rọ vwọ tanẹ Devid “ mraro ta ota kpahen evrẹnushi ” rẹ Mesaya rọ cha na .
Idjerhe vọ yen Une Rẹ Ejiro 16 : 10 vwo rugba , kẹ die yen ọyena djephia kpahen uve rẹ evrẹnushi na ?
Pita kanrunumu ẹkpo nana rọ vwọ rionbọ kpo obo re si phiyọ Une Rẹ Ejiro 110 : 1 .
( Se Iruo Rẹ Iyinkọn Na 2 : 33 - 36 . )
Pita vwo nene ihwo na roro nẹ Baibol rhe nu , ayen de rhi vwo imuẹro nẹ Jesu yen “ Ọrovwohwo kugbe Kristi . ”
Vwọ vrẹ ọyena , ihwo na da rhọnvwe nẹ Une Rẹ Ejiro 16 : 10 rugba ọke rẹ Jesu vwo vrẹnushi .
Ọke vwọ yan obaro , ọyinkọn Pọl da je vwẹ ẹkpo rẹ Baibol yena vwo nene ihwo rẹ Ju rehẹ Antiọk vwẹ Pisidia roro kugbe .
Ota na da ro ayen , te ẹdia rẹ ayen vwọ guọnọ nyo eta rẹ Pọl kpobarophiyọ .
( Se Iruo Rẹ Iyinkọn Na 13 : 32 - 37 , 42 . )
Dede nẹ aroẹmrẹ yena rugba vwẹ ikpe ujorin buebun re wanre , e jẹ orugba rọyen mu avwanre vwo vwo imuẹro kpahen aroẹmrẹ rẹ Baibol na eje ri shekpahen evrẹnushi rọ cha obaro na .
Enọ vọ yen a sa nọ kpahen evrẹnushi na ?
Oma vwerhen avwanre ra vwọ riẹn nẹ evrẹnushi sa phia , ọ da tobọ dianẹ ikpe ujorin buebun yen a mraro rọyen phiyotọ .
Jẹ , ihwo evo se roro : ‘ Ọnana ko mudiaphiyọ nẹ me cha hẹrhẹ vwẹ ikpe buebun tavwen , me ke mrẹ ihwo ri mi vwo ẹguọnọ kpahen ri ghwuru ?
Ọke vọ yen evrẹnushi me rhẹro rọyen na cha vwọ phia ? ’
Jesu vuẹ idibo rọyen nẹ , o vwo erọnvwọn evo rẹ ayen cha sa riẹ - ẹn .
O vwo evuẹ evo ri shekpahen “ ẹdẹ ” vẹ “ ọke ” rẹ Jihova ọvo riẹnre .
( Iruo 1 : 6 , 7 ; Jọn 16 : 12 ) Ẹkẹvuọvo , ọ dia ọyen o vwo mudiaphiyọ nẹ avwanre cha sa riẹn emu vuọvo kpahen ọke rẹ evrẹnushi na cha vwọ phia - a .
Mavọ yen evrẹnushi rẹ Jesu na vwọ fẹnẹ i re ru wanre ?
Rere e se vwo vwo ẹruọ rọyen , roro kpahen evrẹnushi sansan rẹ Baibol na ta ota kpahen .
Ọ rọ ma kenu usun rayen yen ọ rẹ Jesu .
Evrẹnushi rẹ Jesu yen nẹrhẹ avwanre se vwo iphiẹrophiyọ nẹ avwanre sa rhoma mrẹ ihwo rẹ avwanre vwo ẹguọnọ kpahen ri ghwuru .
Tavwen a ke mrẹ evrẹnushi rẹ Jesu , ihwo rẹ Ilaija vẹ Ilaesha rhọvwọn nẹ ughwu rhe , rhoma ji ghwu .
Ugboma rayen de ji gbon vwevunrẹ ushi .
Ẹkẹvuọvo , Jesu “ vwo vrẹn nẹ ughwu na o gbi che ghwu ọfa - a ; ughwu rhe vwo ogangan vwẹ enu rọye ọfa - a . ”
Ọ cha dia “ bẹdẹ ” vwẹ obo odjuvwu . ​ — Rom 6 : 9 ; Ẹvwọ .
1 : 5 , 18 ; Kọl .
1 : 18 ; 1 Pita 3 : 18 .
Diesorọ ọ vwọ dia emu ra jokaphiyọ , nẹ Jesu yen “ omamọ rẹsosuọ ” ?
Evrẹnushi rẹ Jesu na , ọyen ọ ro ghẹresan ; ọyen ohwo rẹsosuọ ra rhọvwọn kpo obo odjuvwu .
( Iruo 26 : 23 ) Jẹ , ọ dia ọyen ọvo yen e vuve rẹ evrẹnushi rẹ obo odjuvwu kẹ - ẹ .
Jesu vwẹ imuẹro kẹ idibo rọyen nẹ , ayen che nene ọyen sun vwẹ obo odjuvwu .
( Luk 22 : 28 - 30 ) Ẹkẹvuọvo , tavwen ayen ki se kpo obo odjuvwu , ayen che ghwu , a me rhọvwọn ayen rhe kerẹ ihwo rẹ ẹwẹn .
Pọl siri nẹ , “ Kristi ghine vrẹn nẹ ughwu rhe , ọye hẹ omamọ rẹsosuọ rẹ ayen otu ri ke ghwu . ”
Pọl djere nẹ ihwo efa cha vwọ kpahọn , rọ vwọ ta : “ Dohwo dute rọye : Kristi kẹ omamọ rẹsosuọ , kẹsiẹye o ki rhi te otu ri Kristi vwẹ ọke rẹ ẹcha rọye . ” ​ — 1 Kọr .
15 : 20 , 23 .
Odjefiotọ vọ yen avwanre vwori kpahen ọke rẹ evrẹnushi rẹ obo odjuvwu na cha vwọ phia ?
Ọnana nẹrhẹ a riẹn ọke rẹ evrẹnushi rẹ obo odjuvwu na cha vwọ phia .
Ọ cha phia “ vwẹ ọke rẹ ẹcha rọye . ”
O krire rẹ Iseri rẹ Jihova vwo dje nẹ Baibol na cha nẹ , ukpe rẹ 1914 yen a vwọ ro ọke rẹ “ ẹcha ” rẹ Kristi na , kugbe tanẹ oba rẹ eyeren nana sikẹrẹ mamọ re .
17 , 18 .
Die yen cha phia kẹ Inenikristi evo ra vwẹ ẹwẹn ọfuanfon jẹreyọ vwẹ ẹdẹ rẹ Ọrovwori na ?
Baibol na djisẹ rẹ evrẹnushi rẹ obo odjuvwu na kpobarophiyọ , rọ vwo ta : “ Avwanre rha guọnọ nẹ ovwan dia ogbori , kpahe ayen otu re vwerhẹ na - a , . . .
Kidie avwanre de segbuyota nẹ Jesu ghwuru rọ da rhoma vrẹn nẹ ughwu , ọtiọye rhe ihwo ejobi ri vi Jesu gba vwerhẹ na , Ọghẹnẹ kọ kpare ayen re vwerhẹ na vẹ ọye vrẹn . . .
Avwanre otu re herọ na , ri ghwu chekọ akpọ na rhi te ẹdẹ rẹ Ọrovwohwo cha vwọ rhe na , cha sa ka obaro kẹ ayen otu re vwerhẹ na - a . Kidie ekpuyovwi rẹ ọrovwohwo dẹn che wotọ nẹ odjuvwu rhe vẹ edo . . .
Irivwi ri ghwuru vwẹ evun ri Kristi ki ke vrẹn ; kẹsiẹye o ki rhi te ekpokpọ , re ghwu chekọ , ka ghwẹ avwanre rhi koko kugbe ayen otu re hẹ obenu na , ke ku usun họ ra vwa Ọrovwohwo na vwẹ obo irherheghe , kẹ oboyi avwanre vẹ Ọrovwohwo da dia bẹdẹ . ” ​ — 1 Tẹsa .
4 : 13 - 17 .
“ Ẹdẹ ” rẹ Ọrovwori na cha tonphiyọ tavwen evrẹnushi rẹsosuọ na ke phia .
Inenikristi ra vwẹ ẹwẹn ọfuanfon jẹreyọ , re je hẹro vwẹ ọke rẹ ukpokpogho rode na da tonphiyọ , ke cha “ ra vwa Ọrovwohwo na vwẹ obo irherheghe . ”
( Mat . 24 : 31 ) Ihwo ri “ ku usun họ ” na cha “ vwerhẹ ” yẹrẹ dia evunrẹ ushi krekri - i .
Ayen “ ejobi che wene , vwẹ ọmọke na , vwẹ ẹroẹbrẹ na , ” re ghwe vwo hworo “ owanre rẹ obo oba na . ” ​ — 1 Kọr .
15 : 51 , 52 .
Die yen omamọ rẹ evrẹnushi rẹ “ arhọ ri bẹdẹ ” na ?
Inenikristi buebun re herọ nonẹna , vwo iphiẹrophiyọ rẹ ayen che vwo kpo obo odjuvwu re nene Jesu su - un .
Ukperẹ ọtiọyen , ayen hẹrhẹ ọke rẹ eyeren nana che vwo vwoba vwẹ “ ẹdẹ rẹ Ọrovwohwo ” na .
O vwo ohwo vuọvo rọ riẹn ẹdẹ na - a , ẹkẹvuọvo obo re phia vwẹ akpọ na djerephia nẹ o sikẹrire .
( 1 Tẹsa . 5 : 1 - 3 ) Ọyena da wan nu , ke che ru oka rẹ evrẹnushi ọfa .
A cha rhọvwọn ihwo rhe otọrakpọ rẹ Iparadaisi , vẹ iphiẹrophiyọ rẹ ayen cha vwọ dia ihwo re gbare , re cha dia bẹdẹ bẹdẹ .
Ọyena ghini omamọ rẹ evrẹnushi rẹ “ arhọ ri bẹdẹ , ” ro yovwin nọ evrẹnushi re ruru vwẹ ọke awanre , ra vwọ rhọvwọn “ emọ rẹ eya , ” ri rhoma ji ghwu ukuko na . ​ — Hib .
11 : 35 .
Diesorọ o vwo mu avwanre ẹro nẹ evrẹnushi rọ cha na che nene ọrhuẹrẹphiyotọ ?
Vwọ kpahen ihwo ri che kpo obo odjuvwu , Baibol na tare nẹ a cha rhọvwọn ayen “ dohwo dute rọyen . ” ( 1 Kọr .
15 : 23 ) Ọtiọyena , avwanre ki se vwo imuẹro nẹ ọtiọyen evrẹnushi rẹ otọrakpọ na ji che nene ọrhuẹrẹphiyotọ .
Ọyena vwerhoma dẹn .
Ẹkẹvuọvo , ihwo ri ghwuru kuko yen a cha vwọ ton evrẹnushi na phiyọ vwẹ Usuon rẹ Ẹgbukpe Uriorin rẹ Kristi Na rere ihwo ri vughe ayen se vwo dede ayen ?
Gbanẹ idibo rẹ Ọghẹnẹ rẹ ọke awanre re tẹn ona rẹ usuon yen a cha vwọ tuọnphiyọ rere ayen vwẹrote ihwo na ?
Kẹ ihwo re nama ga Jihova kakaka vwo ?
Ọke vọ vẹ asan vọ yen a da rhọvwọn ayen ?
Enọ buebun herọ ra sa nọ .
Ẹkẹvuọvo , ofori nẹ avwanre kpokpo oma rẹ avwanre vẹ enọ yena asaọkiephana - a ; ukperẹ ọtiọyen , a cha hẹrhẹ rere a mrẹ obo re cha phia .
Imuẹro herọ nẹ oma cha vwerhen avwanre ọke yena , rẹ Jihova cha vwọ kpahenphiyọ enọ yena eje .
Ọrhọ yen iphiẹrophiyọ wẹn kpahen evrẹnushi na ?
Bẹsiẹ ọke yena ki te , e jẹ avwanre ru esegbuyota rẹ avwanre kpahen Jihova ganphiyọ , rọ dia ohwo rọ kẹ avwanre imuẹro womarẹ Jesu , nẹ ihwo ri ghwuru rehẹ ẹkarophiyọ rọyen na che vrẹn .
( Jọn 5 : 28 , 29 ; 11 : 23 ) Jesu djerephia nẹ Jihova vwo ẹgba rọ vwọ rhọvwọn ihwo ri ghwuru na , ro vwo se Ebraham , Aizik , vẹ Jekọp “ ihwo ekpokpọ . ”
( Luk 20 : 37 , 38 ) Ọtiọyena , avwanre ke sa vwẹrokere Pọl vwọ tanẹ , avwanre vwo “ iphiẹrohọ kpahen Ọghẹnẹ . . . nẹ evrẹnushi herọ . ” ​ — Iruo 24 : 15 .
IKUEGBE RẸ AKPEYEREN
Felix Fajardo yen gbikun na
“ Wo de kpo aghwoghwo , wo rhivwẹn cha rẹ .
Wo de rhivwin rhe , mi che vwirhin awọ wẹn . ”
Eta rẹ uguegue rẹ ọsẹ mẹ na , sa dobọ mẹ ji - i .
Ọyena yen obọ rẹsosuọ me vwọ yanjẹ emu ejobi vwo , rere mi se vwo nene Onini na .
Ẹgbukpe 16 yen me hepha ọke yena .
MAVỌ me rhe vwọ mrẹ oma mẹ vwẹ ẹdia tiọyen ?
Juvwe vuẹ ovwan .
E vwiẹ vwẹ vwẹ July 29 , 1929 .
Ọko ọvo rọhẹ ubrotọ rẹ Bulacan vwẹ ẹkuotọ rẹ Philippines yen me dia ghwanre .
Ọke yena , ihwo ru akpeyeren rayen lọhọ fikirẹ uwenre ọgangan rọ herọ .
Isodje rẹ Japan kpare ofovwin ro ẹkuotọ rẹ Philippines , ọke me vwọ hẹ eghene .
Ẹkẹvuọvo , ofovwin na ghwe te ọko rẹ avwanre - e , kidie o sherabọ mamọ .
Avwanre vwo itẹlivishọni , iredio , yẹrẹ ẹbe re hwariẹ iyẹnrẹ - ẹn , ọtiọyena unu rẹ ihwo ọvo yen avwanre de nyo ikuegbe rẹ ofovwin na .
Mẹvwẹ yen ọrivẹ usun rẹ emọ ẹrenren rẹ ọsẹ vẹ oni mẹ vwiẹri .
Ọsẹ vẹ oni mẹ rode mu vwe reyọ ọke mẹ vwọ hẹ ẹgbukpe ẹrenren .
Dede nẹ ẹga rẹ Fada yen avwanre ra , Ọsẹ mẹ rode vwo utuoma kpahen ẹga vuọvo - o , ọ reyọ koka koka rẹ ẹbe rẹ ẹga rẹ igbeyan rọyen vwọ kẹ .
Me karophiyọ nẹ o djẹ ẹmẹbe itete erha nana kẹ vwẹ ra vwẹ Tagalog vwo si , Protection , Safety , kugbe Uncovered , * ọtiọyen ji te Baibol ọvo .
Me riavwerhen rẹ ese rẹ Baibol na mamọ , ma rho kẹ ẹbe ri gbikun rẹ akpeyeren rẹ Jesu .
E nẹrhẹ mi vwo ẹwẹn mi vwo nene udje rẹ Jesu . ​ — Jọn 10 : 27 .
Ihwo rẹ Japan rhivwin kpo ẹkuotọ rayen vwẹ ukpe rẹ 1945 .
Uvwre rẹ ọke yena yen ọsẹ vẹ oni mẹ vwọ tanẹ mi rhivwin bru ayen rhe .
Ọsẹ mẹ rode ji ghwobọphiyọ orhiẹn rayen .
Mi de ghini bru ayen ra .
O kriri - i , vwẹ December 1945 , Iseri rẹ Jihova de nẹ orere rẹ Angat rhe ọko rẹ avwanre rhi ghwoghwo .
Oseri rẹ Jihova ọvo rọ kpakoro emerha vwo te uwevwin rẹ avwanre , ọ da vuẹ avwanre kpahen “ oba rẹ ẹdẹ na . ” ( 2 Tim .
3 : 1 - 5 ) O de durhie avwanre kpo asan rẹ ayen da vwoma , vwẹ ọko ọvo rọ kẹrẹ avwanre .
Mẹvwẹ ọvo yen rare , ọsẹ vẹ oni mẹ rare - e .
Omarẹ ihwo 20 rhere , evo usun rayen je nọ enọ ri shekpahen Baibol na .
Kidie nẹ me ghwe vwo ẹruọ rẹ obo ra ta - a , mi de brorhiẹn nẹ mi che vrẹn jẹ ayen vwo .
Mi vwo muegbe mi che vwo vrẹn , a da ghwa ton une ẹsuọ phiyọ .
Une na te vwe ẹwẹn mamọ , me rha rhọnvwe yanra - an .
Ra vwọ so une na , ji nẹrhovwo nu , e de durhie ihwo eje nẹ ayen rhe omẹvwa ọfa re che ru vwẹ Angat vwẹ Sunday rọ vwọ kpahen ọyena .
Evo usun rẹ avwanre da yan omarẹ iroko 8 vwo kpo uwevwin rẹ orua rẹ Cruz re de ru omẹvwa na .
Omarẹ ihwo 50 yen kokori vwẹ etiyin . Ọ vwerhoma me vwọ mrẹ imitete na re kpahanphiyọ enọ , dede nẹ uyono okokodo rẹ Baibol yen a fuẹrẹn .
Mi vwo kpo emẹvwa na te asan ọvo , Oniọvo Damian Santos rọ dia ọkobaro rọ kpakore , rọ je ka dia osun rẹ orere dẹvure , de durhiuvwe nẹ me rhe dia uwevwin rọyen kọkirhie .
Avwanre da ta ota kpahen Baibol na ro ason .
Ọke yena , buebun avwanre hwọke e ki rhiabọreyọ uyota rẹ Baibol na - a .
O kriri - i , avwanre vwo kpo uyono te asan ọvo , iniọvo na da nọ avwanre , “ Ovwan guọnọ bromaphiyame ? ”
Avwanre da kpahen nẹ , “ E . ”
Me ghene guọnọ ‘ ga Ọrovwori Kristi . ’ ( Kọl .
3 : 24 ) Vwẹ February 15 , 1946 , avwanre de kpo urhie ọvo rọ kẹrẹ avwanre , e de bru uvwe vẹ ohwo ọfa phiyame vwẹ etiyin .
Me mrẹvughe nẹ avwanre vwo bromaphiyame nure na , ofori nẹ avwanre vwẹrokere Jesu vwo ghwoghwo ota ọkieje .
Ẹkẹvuọvo , ọyena je ọsẹ mẹ - ẹ , ọ da ta , “ Wọ hanvwe nọ kẹ ota eghwoghwo .
Wo che se ghwe muwan rẹ ota eghwoghwo kidie nẹ e duvwun uwe phiyame - e . ”
Mi de dje kẹ nẹ ọyen ọhọre rẹ Ọghẹnẹ re vwo ghwoghwo iyẹnrẹn esiri rẹ Uvie na . ( Mat .
24 : 14 ) Vwọba me da ta , “ Mi guọnọ ru obo mi veri kẹ Ọghẹnẹ . ”
Ọke yena yen ọsẹ mẹ vwọ ta eta rẹ uguegue re me vwọ ton ikuegbe nana phiyọ .
Ọ ghene guọnọ dobọ rẹ aghwoghwo mẹ ji .
Ọnana kọyen obọ rẹsosuọ re me vwọ chukoku erọnvwọn evo , rere me sa vwọ tua Uvie rẹ Ọghẹnẹ .
Orua rẹ Cruz de durhiuvwe nẹ mi rhi nene ayen dia Angat .
Ayen je nabọ jiri iruo rẹ ọkobaro kẹ vwẹ vẹ ọmọtẹ rayen otete , re se Nora .
Avwanre ihwo ivẹ da ton iruo ọkobaro phiyọ vwẹ November 1 , 1947 .
Me gare vwẹ Angat , Nora da ra ga vwẹ orere ọfa .
Me vwọ ga kerẹ ọkobaro te ẹgbukpe erha re , oniọvo Earl Stewart de nẹ oghọn ukoko rhe , rhe ta ota rotu kẹ ihwo re vrẹ 500 vwẹ afieki rẹ Angat .
Oyibo yen ọ vwọ ta ota na , mi de ru ọdjẹkoko rẹ ota nẹ vwẹ ephẹrẹ rẹ Tagalog .
Dede nẹ ẹgbukpe ighwrẹn ọvo yen mi kpo isikuru , Oyibo yen iyono na vwo yono avwanre .
Ọyena chọn vwẹ uko mamọ .
Vwọba , ẹbe rẹ Oyibo yen mi vwo ruẹ uyono romobọ mẹ , kidie a je rhe fan buebun rẹ ẹbe rẹ ukoko na kpo ephẹrẹ rẹ Tagalog na - a .
Ọnana kọyen nẹrhẹ me sa fan ota rẹ oniọvo yena kugbe e rẹ iniọvo efa .
Vwẹ ẹdẹ me fan ota rẹ Brother Stewart na , ọ da vuẹ iniọvo na nẹ oghọn ukoko guọnọ durhie ọkobaro ọvo yẹrẹ ivẹ kpo Bẹtẹl ra wian , rere imishọnare re ga vwẹ Bẹtẹl se vwo kpo Osikoko rẹ Theocracy’s Increase re ruru vwẹ New York , U.S.A vwẹ ukpe rẹ 1950 .
Mẹvwẹ ọvo usun rẹ iniọvo re durhie kpo Bẹtẹl .
Me da rhoma chukoku asan re me dia vẹ ihwo ri mi vugheri , rere me sa wian vwẹ Bẹtẹl .
Vwẹ June 19 , 1950 , me da ton ẹga ri Bẹtẹl phiyọ .
Uwevwin awanre ọvo rọ pha rhuarho , yen oghọn ukoko na hepha .
Otọ na rho te omarẹ ifidi ivẹ gbubro ra da fa ibọrọ .
Omarẹ iniọvo eshare 12 re je rọvwọ - ọn yen ga vwẹ etiyin .
Kurhiọke kurhiọke yen me vwọ wian vwẹ ukoni .
Ughọjọ rhirin , ke me kpo asan ra da kpa emwa .
Eriyin me je ruẹ vwẹ oghẹruvo .
Me dobọ rẹ ẹga rẹ Bẹtẹl ji ọke rẹ iniọvo ri kpo osikoko rẹ akpọeje na vwo rhivwin rhe - e .
Uphẹn rẹ iruo sansan te vwe obọ ; me phara imagazini re che pọstu rhe ihwo , fuẹrẹn uche ẹbe rẹ ihwo durhie phiyọ , ji dede erhorha re rhe Bẹtẹl .
Me rhiabọreyọ kiruo kiruo ra vwọ kẹ vwẹ .
Vwẹ 1952 , e de durhiuvwe vẹ iniọvo esan rehẹ Philippines , vwo kpo iklasi rẹ 20 rẹ Isikuru rẹ Gilead vwẹ United States .
Avwanre mrẹ erọnvwọn buebun rẹ avwanre je rhe mrẹ dẹvo - o .
Vwọrẹ uyota , ẹkuotọ yena ghene fẹnẹ ọmọko rẹ avwanre nurhe .
Mẹvwẹ vẹ iniọvo re me vẹ ayen gbe kpo isikuru rẹ Gilead
Kerẹ udje , e yono avwanre tavwen avwanre ke sa vwẹ erọnvwọn re vwo chere emu rehẹ uwevwin rẹ avwanre diare na vwo ruiruo .
Aruọke na je fẹnẹ mamọ .
Me vwọ ro otafe vwẹ urhiọko rẹ ẹdẹ ọvo , me da mrẹ nẹ asan eje fuan .
Ọyena yen ẹdẹ rẹsosuọ mi tu vwọ mrẹ imicho , e pha djidjiro .
Ẹkẹvuọvo , isikuru na vwọ tonphiyọ nu , ewene yena eje rhe fiemu kẹ avwanre - e .
Iyono na tẹn ona uyono mamọ .
E yono avwanre obo re ruẹ uyono romobọ rọ ghwotọ , kugbe obo re ruẹ ehiahiẹ .
Isikuru rẹ Gilead na bọn oyerinkugbe mẹ vẹ Jihova gan .
Mi vwo wontọ nẹ Isikuru na , a da vwẹ ovwẹ vwo mu kerẹ ọkobaro oghẹresan rẹ ubrọke vwẹ ubrotọ rẹ Bronx vwẹ New York City .
Ọyena da nẹrhẹ mi se kpo Osikoko rẹ New World Society re ruru vwẹ orere na vwẹ July 1953 .
E vwo ru osikoko na nu , mi de rhivwin kpo Philippines ra ga .
Iniọvo re ga vwẹ oghọn ukoko da vuẹ vwẹ nẹ , “ Wẹwẹ oniruo okinriariẹ enẹna . ”
Iruo yena cha nẹrhẹ ovwẹ sa nabọ vwẹrokere Jesu , rọ yan oyan ogrongron nẹ orere kpo orere , rere ọ sa vwọ vwẹ ukẹcha kẹ igegede rẹ Jihova .
( 1 Pita 2 : 21 ) Asan rọ pha rhuarho vwẹ Luzon , rọ dia otọ rọ ma rho usun rẹ etọ rẹ ame riariẹ phiyọ vwẹ Philippines , yen okinriariẹ mẹ .
Okinriariẹ mẹ na ji churobọ si ibrotọ rẹ Bulacan , Nueva Ecija , Tarlac , kugbe Zambales .
Mi ji kin ikoko rehẹ irere re kẹrẹ igbenu rẹ Sierra Madre .
Imoto sa wan idjerhe na - a , kidie ọ pha chokri chokri .
Ọtiọyena , ke me yare ihwo re djẹ imoto ride ri mu igedu nẹ mi chidia enu rẹ igedu na , dede nẹ o ghwe fun vwe oma - a .
Ọke buebun na , ayen me rhọnvwe .
O ghwe kri a vwẹ buebun rẹ ikoko na vwo mu - u , ighwoghwota na ji bu - un .
Ọtiọyena , oma nabọ vwerhen iniọvo na ọke rẹ ayen da mrẹ vwẹ , kidie me chọn ayen uko vwo ruẹ uyono vẹ emẹvwa rẹ aghwoghwo re nabọ ghwotọ .
Ukuko na , e de mu vwe kpo okinriariẹ ọfa rọhẹ ubrotọ rẹ Bicol .
Ẹko buebun vọn oboyin na , vẹ ekobaro oghẹresan re wian ẹkuotọ rẹ ukoko vuọvo wia - an .
Vwẹ uwevwin ọvo me diare , unu ọvo ra tọnre ra vwẹ irhe ivẹ vwo gbere yen asan re de kpirhin awọ rọ herọ .
Mi vwo mudia enu rọyen , urhe na de vwirhin , mi de she ro unu na .
Ọ dia ọmọrhiẹ ọke ọ reyọre me ke sa họ oma fon , tavwen mi ki re muegbe rẹ emu rẹ urhiọke - e !
Me vwọ hẹ oboyin na , ẹwẹn mẹ de kpo Nora . Nora ton iruo ọkobaro phiyọ ọke rọ vwọ hẹ orere rẹ Bulacan .
Me da kọn bro ra vwẹ Dumaguete City rọ da ga kerẹ ọkobaro oghẹresan .
Mẹ vẹ ọyen ke siẹ ẹbe vwo rhe ohwohwo .
Ukuotọ rọyen , avwanre da rọvwọn vwẹ ukpe rẹ 1956 .
Avwanre vwọ rọvwọn nu , avwanre da ghwọrọ udughwrẹn ẹsosuọ vwo kin ukoko rọhẹ Rapu Rapu rọ dia ubrotọ rẹ ame riariẹ phiyọ .
Dede nẹ avwanre yeren igbenu , je yan oyan ogrongron vwẹ oboyin , jẹ oma vwerhen avwanre nẹ avwanre ga kugbe kerẹ aye gbe ọshare vwẹ ubrotọ yena rọ bẹn ete !
Me vwọ ga kerẹ oniruo okinriariẹ te omarẹ ẹgbukpe ẹne nu , e de durhie avwanre kpo oghọn ukoko .
Vwẹ January 1960 avwanre da ton ẹga rẹ Bẹtẹl phiyọ ; ọyen avwanre je hepha te ọke na .
Mi yono emu buebun mie iniọvo sansan me vẹ ayen gba wian kugbe vwẹ uvwre rẹ ikpe nana eje . Aye mẹ je wian vwẹ akon rẹ iruo sansan .
Ọke me vwọ ta ota rẹ oniọvo ọvo fan kpo ephẹrẹ rẹ Cebuano vwẹ ọghwẹkoko
Bẹtẹl re me da ga na , nẹrhẹ me sa nabọ vwo oniso rẹ eyan - obaro vwẹ iruo rẹ aghwoghwo re ruẹ vwẹ ẹkuotọ rẹ Philippines .
Omarẹ ighwoghwota 10,000 yehẹ ẹkuotọ na eje , ọke me vwọ tu rhe Bẹtẹl kerẹ eghene rọ je rọvwọ - ọn .
Enẹna , ighwoghwo rehẹ ẹkuotọ rẹ Philippines vrẹ 200,000 shesheri , iniọvo ri te omarẹ 435 yen ga vwẹ Bẹtẹl .
Ighwoghwota rehẹ ẹkuotọ na vwo buẹnphiyọ na , uwevwin rẹ Bẹtẹl hepha na , de rhi keke nọ kẹ iniọvo na .
Ẹko Rọvwẹrote na da tanẹ avwanre gba guọnọ otọ ọrhuarho ra cha bọn Bẹtẹl kpokpọ phiyọ .
Mẹvwẹ vẹ oniruo rọ vwẹrote asan ra da teyen ẹbe na , ke yan nẹ uwevwin kpo uwevwin vwẹ ekogho na , sẹ a sa mrẹ ohwo ro vwo otọ rọ cha shẹ . Avwanre mrẹ ohwo vuọvo - o .
Ohwo rẹ Chinese ọvo tobọ vuẹ avwanre : “ Ihwo rẹ Chinese shẹ etọ - ọ .
Ẹdẹ yen ayen dẹ . ”
Ọke me vwọ fan ota rẹ Oniọvo Albert Schroeder
Ẹkẹvuọvo , o gbe avwanre unu ẹdẹ ọvo rẹ ohwo ọvo re vwọ nọ avwanre sẹ avwanre cha dẹ otọ , kidie ọ guọnọ kua kpo United States .
Nẹ ẹdẹ yena yanran , erọnvwọn de ghwe wene siẹvuọvo .
Ohwo ọfa da vuẹ avwanre nẹ , ọ je cha shẹ otọ rọyen , ko ji jiro kẹ ihwo efa nẹ i shẹ erayen .
Ọshare rọ tobọ vuẹ avwanre nẹ , “ Ihwo rẹ Chinese shẹ etọ - ọ ” je shẹ otọ rọyen kẹ avwanre .
O kriri - i , otọ ra cha bọn oghọn ukoko na phiyọ da rhe vwẹ omarẹ ẹkẹn erha vwọ rho nọ ọrẹsosuọ na .
O muvwẹro dẹn nẹ ọyena ghwa oborẹ Jihova guọnerọ .
Mẹvwẹ yen ohwo rọ ma boba ọke me vwọ ton ẹga rẹ Bẹtẹl phiyọ ẹsosuọ vwẹ 1950 .
Jẹ enẹna , mẹ vẹ aye me yen ihwo re ma kpako usun rẹ iniọvo re ga vwẹ Bẹtẹl .
Me viẹ diekpọvwẹ nẹ mi kpo kasan kasan rẹ Jesu rọ dia Onini na ji vwe ra - a .
Ọsẹ vẹ oni mẹ djẹ vwẹ nẹ uwevwin , Jihova da kẹ vwẹ orua rode rẹ iniọvo .
Mi vwo imuẹro dẹn nẹ Jihova kẹ idibo rọyen kemu kemu rọ sa chọn ayen uko vwo ruiruo rọ vwọ kẹ ayen . Oma vwerhen ovwẹ vẹ aye mẹ nẹ Jihova ru ọtiọyen kẹ avwanre .
Avwanre jiriro kẹ kohwo kohwo nẹ ayen davwen Jihova ni , kẹ ayen cha mrẹ ebruphiyọ rọyen . ​ — Mal .
3 : 10 .
Jesu durhie omiarhọghọ ọvo re se Matiu Livae , vẹ eta nana : “ Nene uvwe . ”
Mavọ yen Matiu kpahenphiyọ edurhie na ?
“ Ọ da yan jẹ emu ejobi vwo , o de vrẹn , o de nene [ Jesu ] . ”
( Luk 5 : 27 , 28 ) Me rhiabọreyọ uphẹn buebun tiọyena , mi ji jiro vwọ kẹ ihwo efa nẹ ayen ru ọtiọyen rere ayen sa vwọ mrẹ ebruphiyọ buebun .
Oma vwerhen ovwẹ me vwọ vwobọ vwẹ eyan - obaro rẹ iruo rẹ Uvie na vwẹ Philippines
Iseri rẹ Jihova yen teyenrọ , ẹkẹvuọvo ọ rha herọ - ọ .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ẹkuotọ rẹ Côte d’Ivoire ( ra riẹn phiyọ Ivory Coast jovwo ) ọyen ẹkuotọ ra nabọ riẹn ra da shẹ omamọ rẹ koko , ibi rẹ koko na yen e vwo ruẹ ishọkọleti .
A hra ibi na phiyọ uvo .
Ọkobaro ọvo dje evuẹ eghanghanre rehẹ ibroshọ rẹ Iyẹnrẹn Esiri na vwọ kẹ ọshare ọvo
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2016 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
Inenikristi re rọvwọnre se ru ehiahiẹ kpahen ona nana , rere ayen vwẹ oborẹ ayen riẹnre vwọ vwanvwe oborẹ Baibol na tare .
Ọke yena , kẹ ayen se brorhiẹn ro che shephiyọ vẹ ẹwẹn obrorhiẹn rayen ra vwẹ Baibol yono .
Jihova vwẹ iji nana vwọ kẹ aye gbẹ ọshare ẹsosuọ : “ We vwiẹ ri we bu phihọ . ”
Ọ da rhoma vwanriẹn iji na kẹ ihwo ẹrenren re wanvrẹ Oghwe ro kuru vwẹ ọke rẹ Noa . ( Jẹn .
1 : 28 ; 9 : 1 ) Baibol na vuẹ avwanre sẹ iji na ji djobọte Inenikristi - i .
Ọtiọyena , Inenikristi re rọvwọnre yen che brorhiẹn rẹ uche emọ rẹ ayen che vwiẹ , kugbe sẹ ayen cha vwẹ ihuvwun vẹ erọnvwọn efa vwọ dobọ rẹ evwiẹ ji .
Die yen ofori nẹ ayen roro kpahen ?
Ofori nẹ ayen vwẹ oborẹ Baibol na tare , vwọ vwanvwe oka rẹ ona ra vwọ dobọ rẹ evwiẹ jẹ , rẹ ayen guọnọ ru .
Inenikristi kparan evu - un . Baibol na tare nẹ e muọghọ kẹ arhọ .
Evun ẹkparọn rẹ arogba vwọso ọyena .
Inenikristi che se phioba phiyọ akpẹ rẹ evun ro che hirhephiyọ ohworakpọ - ọ . ( Eyan . 20 : 13 ; 21 : 22 , 23 ; Une 139 : 16 ; Jer .
1 : 5 ) Kẹ IUD vwo ?
A ta ota kpahen IUD vwẹ Uwevwin Orhẹrẹ rẹ May 15 , 1979 aruẹbe 30 - 31 , ( ọ rẹ oyibo ) .
IUD rẹ ihwo riẹnre ọke yena họhọ iroba , ra chọrọ phiyọ uwevwiẹ rẹ eya rere ayen vwo jẹ evun ẹmrẹ .
Uwevwin Orhẹrẹ na da tanẹ ọke yena , a ghwa riẹn oborẹ ayen wian wa - an .
Idọktọ buebun tare nẹ IUD na dobọ rẹ ame oma rẹ ọshare jẹ , ro vwo jẹ ukẹn rẹ aye na ete .
Ọtiọyena , ukẹn na rhe che se hirhephiyọ arhọ - ọ .
Jẹ , iyẹnrẹn djerephia nẹ ọkiọvo ame oma ọshare na se te ukẹn rẹ aye na .
Ukẹn na ro kugbe vẹ ame oma ọshare na , mi rhi hirhephiyọ akpẹ rẹ evun vwẹ otafe rẹ uwevwiẹ na , yẹrẹ vwevunrẹ uwevwiẹ na dẹn .
Ọ da ro evunrẹ uwevwiẹ na , IUD re phi phiyọ uwevwiẹ na me dobọ rẹ ọrho rọyen ji ; akpẹ rẹ evun rọ tonphiyọ nure na , mi rhi ghwu .
Ọnana họhọ evun ẹkparọn .
Vwẹ okuphiyọ rọyen , Uwevwin Orhẹrẹ na da ta : “ Uvi Onenikristi rọ riẹn oborẹ arhọ ghanre te , cha vwẹ evuẹ nana vwọ vwanvwe oborẹ Baibol na ta kpahen ofuanfon rẹ arhọ . ” ​ — Une 36 : 9 .
Rhanvwe 1979 ra vwọ vwẹ evuẹ nana phia kpahen IUD nu , a rhoma mrẹ ewene efa vwẹ idjedje rẹ isayẹnsi vwọphia kpahọn ?
Oka rẹ IUD ivẹ yen herọ .
O vwo ọvo ra vwẹ ẹrovwo vwọba ru , rẹ ihwo buebun ruẹ vwẹ United States rhanvwe 1988 .
Vwẹ ukpe rẹ 2001 , e de ru efa rhe , ra vwẹ ame rọhẹ oma rẹ ohworakpọ vwọba ru .
Mavọ yen oka rẹ IUD ivẹ nana wian wan ?
Ọ ra Vwẹ Ẹrovwo Ru : Kirobo ra tare jovwo , ọ họhọre nẹ IUD nẹrhẹ ọ bẹn kẹ ame oma rẹ ọshare , ro vwo te ukẹn rọhẹ oma rẹ aye .
Vwọba , ọ họhọre nẹ ẹrovwo ro nẹ evunrẹ IUD nana cha , hwe ẹgba rẹ ame oma rẹ ọshare .
* Vwọ vrẹ ọyena , ihwo evo tare nẹ oka rẹ IUD nana sa sua ewene vwẹ obevun rẹ uwevwiẹ rẹ aye .
Ọ ra Vwẹ Ame Rọhẹ Oma rẹ Ohworakpọ Vwọba Ru : Oka sansan rẹ IUD tiọna yen herọ .
Oka rẹ ame re vwo ruẹ ihuvwun ra vwọ dobọ rẹ evwiẹ jẹ , yen e ji vwo ruẹ ayen .
Ame ro nẹ IUD na cha na , me ro evunrẹ uwevwiẹ rẹ aye na .
Ọ họhọre nẹ oka rẹ IUD tiọna nẹrhẹ eya evo fobọ siobọnẹ ukẹ - ẹn .
Ukẹn rha herọ - ọ , aye cha sa mrevu - un .
Vwọ vrẹ ọyena , IUD tiọna nẹrhẹ uwevwiẹ na wene .
* Ọ je nẹrhẹ ame ro nẹ oma rẹ aye na cha kpurhẹ , ọ me nẹrhẹ ọ dobọ rẹ ame oma rẹ ọshare na ji , ro vwo jẹ uwevwiẹ na ẹruọ .
Ọnana toroba ẹgba rẹ IUD na .
Kirobo ra ta cha na , oka rẹ IUD ivẹ re herọ na sua ewene vwẹ uwevwiẹ na .
Ẹkẹvuọvo , ukẹn rẹ aye na de kuoma kugbe ame oma rẹ ọshare na vwo ?
Ọ sa ro evunrẹ uwevwiẹ na , ẹkẹvuọvo o che se fi evu - un .
Ewene rẹ IUD na soro na sa nẹrhẹ evun na she .
Ẹkẹvuọvo , ihwo tare nẹ ẹdia tiọna fobọ phia - a , dede nẹ ọ phia ọkiọvo vwọ kẹ eya re reyọ ihuvwun vwọ dobọ rẹ evun ẹmrẹ jẹ .
Ọtiọyena , a cha sa ta vẹ imuẹro nẹ ohwo ro phi IUD phiyọ oma , owenẹ ọ dia ọ ra vwẹ ẹrovwo ru , yẹrẹ ọ ra vwẹ ame rọhẹ oma rẹ ohworakpọ vwo ru , cha sa mrevun kakaka - a .
Ẹkẹvuọvo , egbaerianriẹn tare nẹ fikirẹ oborẹ IUD na wian wan re djisẹ rọyen na , ọ cha bẹn rẹ ohwo ro ruro vwọ mrevun .
Ofori nẹ Inenikristi ri jiroro rẹ ayen vwo phi IUD phiyọ oma , bru idọktọ ra , rere ayen nọ kpahen oka sansan re herọ , o ji fo nẹ ayen riẹn kpahen erere vẹ imuoshọ rọ sa so kẹ aye na .
E jẹ ayen rhẹro rọyen nẹ idọktọ na yẹrẹ ohwo ọfa yen che brorhiẹn kẹ aye - en , kidie ayen ihwo ivẹ re rọvwọnre na yen vwo orhiẹn na . ( Rom 14 : 12 ; Gal .
6 : 4 , 5 ) Ọnana orhiẹn romobọ .
E jẹ ayen brorhiẹn na vwẹ idjerhe rọ cha ghwa aghọghọ vwo rhe Jihova , je chọn ayen uko vwọ sẹro rẹ omamọ rẹ ẹwẹn obrorhiẹn rayen . ​ — Ni 1 Timoti 1 : 18 , 19 ; 2 Timoti 1 : 3 .
England’s National Health Service vwẹ iyẹnrẹn nana phia : “ IUD ra vwẹ ẹrovwo obuebun vwọba ru na wian mamọ .
Vwẹ uvwre rẹ ẹgbukpe ọvo , ọ bẹnre ra vwọ mrẹ ohwo ọvo rọ mrevun vwẹ asan rẹ eya ri te 100 ri ruro hepha .
Ẹkẹvuọvo , IUD ra vwẹ ẹrovwo obuevun vwo ru - u , nabọ riẹn wia - an . ”
E jiri oka rẹ IUD tiọna vwọ kẹ eya re rọvwọnre , vẹ i ri ji rọvwọ - ọn , rẹ afe rayen djẹ mamọ .
“ Nẹ ọke emọ wẹn rhe ọye wọ vwọ riẹn ọbe ọfuanfon na rọ sa kẹ aghwanre vẹ esivwo . ” ​ — 2 TIM .
3 : 15 .
UNE : 141 , 134
ra vwọ riẹn ọbe ọfuanfon na ?
re vwo segbuyota ?
ra vwọ ghwanre vwọ kẹ usivwin ?
1 , 2 .
Die yen sa nẹrhẹ udu bru emiọvwọn evo ọke rẹ emọ rayen da guọnọ vwomakpahotọ kẹ Ọghẹnẹ ji bromaphiyame ?
IHWO uriorin buebun re vwomakpahotọ kẹ Jihova yen bromaphiyame kukpe kukpe .
Buebun rayen ighene rẹ esẹ vẹ ini rayen hẹ ukoko na .
Ayen jẹ ojẹ rẹ ayen vwọ yan vwẹ idjerhe rẹ arhọ na .
( Une 1 : 1 - 3 ) Wọ da dia ọmiọvwọn , o muẹro nẹ wo rhẹro rẹ ọke rẹ ọmọ wẹn che vwo bromaphiyame . ​ — Ni 3 Jọn 4 .
Ẹkẹvuọvo , udu se bru we emerha .
Ọkiọvo , wo roro kpahen ighene evo ri bromaphiyame re , ukuko na ayen de rhi vwo ẹwẹn ivivẹ kpahen irhi rẹ Ọghẹnẹ .
Evo usun rayen tobọ vrẹn nẹ ukoko na .
Ọtiọyena , udu se bru we nẹ ọmọ wẹn de bromaphiyame nu , o se wene , ọ me rhe kpare ẹguọnọ rọyen rẹsosuọ kufia .
Ọke yena , kọ cha họhọ iniọvo rehẹ ukoko rẹ Ẹfesọs vwẹ ẹgbukpe ujorin ẹsosuọ , rẹ Jesu ta kẹ nẹ , “ wo siobọ nẹ ẹguọnọ wẹn rẹsosuọ . ” ( Ẹvwọ .
2 : 4 ) Mavọ yen wọ sa vwọ chọn ọmọ wẹn uko vwọ sẹro rẹ ẹguọnọ rọyen rere ọ sa vwọ “ rho te esivwo ” ?
( 1 Pita 2 : 2 ) Ra vwọ kpahenphiyọ onọ yena , jẹ a fuẹrẹn ikuegbe rẹ Timoti .
( a ) Mavọ yen Timoti rhe vwọ dia Onenikristi , kẹ die yen o ru kpahen obo re yoniro ?
( b ) Ẹdia erha vọ yen Pọl ta ota kpahen vwẹ uchebro rọ vwọ kẹ Timoti ?
Ọ sa dianẹ ukpe rẹ 47 C.E . rẹ ọyinkọn Pọl vwo kpo Listra , ọyen Timoti ji vwo yono kpahen Jesu .
Dede nẹ eghene yen Timoti hepha ọke yena , ọ nabọ ru nene obo re yoniro .
Ẹgbukpe ivẹ vwọ wan nu , ọ da rhe dia ọchuko rẹ Pọl .
Omarẹ ẹgbukpe 16 vwọ wan nu , Pọl de si eta nana vwo rhe Timoti : “ Phi obọ phihọ obo ri wo nyori ru wọ nabọ segbuyota na , kirobo re wọ je riẹn ohwo rọ vwẹ ayen yono uwe na nẹ ọke emọ wẹn rhe ọye wọ vwọ riẹn ọbe ọfuanfon na [ ẹbẹre ra vwẹ Hibru si ] rọ sa kẹ aghwanre vẹ esivwo fiki rẹ esegbuyota kpahen Kristi Jesu . ” ( 2 Tim .
3 : 14 , 15 ) Noso nẹ Pọl tare nẹ Timoti ( 1 ) riẹn ọbe ọfuanfon na , ( 2 ) o se obo ro nyori na gbuyota , ( 3 ) o vwo aghwanre rọ sa kẹ ohwo esivwo fiki rẹ esegbuyota kpahen Kristi Jesu .
Erhọ yen erọnvwọn evo rẹ wo vwo yono emọ wẹn ?
( Ni uhoho rẹsosuọ na . )
Wẹwẹ kerẹ ọmiọvwọn vwevunrẹ ukoko na , wọ guọnọre nẹ ọmọ wẹn riẹn ọbe ọfuanfon na , rọ churobọ si ẹbẹre ra vwẹ Hibru kugbe ẹbẹre ra vwẹ Grik si .
Imitete dede ji se yono kpahen ihwo vẹ ikuegbe rẹ Baibol .
Ukoko rẹ Jihova teyen ẹbe vẹ ibroshọ , ji ru ividio sansan rẹ emiọvwọn se vwo yono emọ rayen .
Wọ riẹn e re herọ vwẹ ephẹrẹ wẹn ?
Karophiyọ nẹ erianriẹn rẹ Ọbe Ọfuanfon na yen sa nẹrhẹ e vwo uvi oyerinkugbe vẹ Jihova .
( a ) Die yen o mudiaphiyọ ra vwọ “ nabọ segbuyota ” ?
( b ) Mavọ yen avwanre ru riẹn nẹ Timoti nabọ se iyẹnrẹn esiri ro shekpahen Jesu gbuyota ?
Ọ pha ghanghanre re vwo vwo erianriẹn rẹ ọbe ọfuanfon na .
Ẹkẹvuọvo , o teri e di vwo yono emọ kpahen ihwo vẹ ikuegbe rẹ Baibol na - a .
A chọn Timoti uko te ẹdia rọ vwọ “ nabọ segbuyota . ”
Ubiotọ rẹ Grik re vwo si ẹkpo yena ẹsosuọ , mudiaphiyọ “ re vwo vwo imuẹro ” yẹrẹ “ re vwo se orọnvwọn gbuyota . ”
Nẹ ọkiemọ rhe yen Timoti vwọ riẹn ẹbẹre ra vwẹ Hibru si vwẹ Ọbe Ọfuanfon na .
Jẹ , o rhi vwo te ọke ọvo , ọ da rhe mrẹ obo re nẹrhẹ o vwo imuẹro nẹ Jesu yen Mesaya na .
Vwẹ idjerhe ọfa , a sa tanẹ imuẹro ro vwori na da nẹrhẹ erianriẹn rọyen ghwotọ .
Vwọrẹ uyota , imuẹro ro vwo kpahen iyẹnrẹn esiri na ganre mamọ , te ẹdia ro vwo bromaphiyame , je vwomaba Pọl vwọ ga kerẹ imishọnare .
Mavọ yen wọ sa vwọ chọn emọ wẹn uko vwo vwo imuẹro rẹ oborẹ ayen yonori vwẹ Baibol na ?
Mavọ yen wọ sa vwọ chọn emọ wẹn uko vwo vwo oka rẹ imuẹro ro rhe Timoti ?
Ẹsosuọ , vwo edirin .
E vwiẹ ohwo vẹ imuẹro - o . Emọ wẹn ji che se vwo imuẹro rẹ orọnvwọn kidie nẹ wo vwo imuẹro kpahọ - ọn .
Ofori nẹ “ ọhọ ” romobọ rayen mu ayen vwo vwo imuẹro rẹ oborẹ Baibol na yonori .
( Se Hibru 5 : 14 . )
Wọ sa chọn ọmọ wẹn uko vwọ bọn esegbuyota rọyen gan , ma rho siẹrẹ ọ da nọ enọ .
Jẹ e ni udje ọvo .
7 , 8 . ( a ) Mavọ yen ọsẹ ọvo vwọ vwẹ edirin vwo yono ọmọtẹ rọyen ?
( b ) Ọrhọ yen ẹdia evo rẹ wọ da guọnọ oka rẹ edirin tiọyen ?
Thomas ro vwo ọmọtẹ rẹ ẹgbukpe 11 da ta : “ Ọkiọvo ọmọtẹ mẹ sa nọ , ‘ Ọ dia Jihova yen nẹrhẹ erọnvwọn ejobi mamarhe ? ’
yẹrẹ ‘ Diesorọ avwanre rhe vwobọ vwẹ irueru rẹ orere na - a , kerẹ re vwo phiobọ phiyọ ekpeti kẹ ohwo ro che sun ? ’
Ọkiọvo me davwẹngba vwo suẹn oma mẹ , kidie me guọnọ gba vwọ reyọ obo mi segbuyota - a .
Ọ ghwa dia obo ra kanrunumu uyota na te , yen cha nẹrhẹ ohwo vwo esegbuyota - a .
Ẹkẹvuọvo , e mu esegbuyota kpahen erọnvwọn sansan re vwo imuẹro rọyen . ”
Thomas riẹnre nẹ ọ guọnọ edirin rọ sa vwọ nabọ yono ọmọ rọyen .
Vwọrẹ uyota , Inenikristi eje guọnọ edirin . ( Kọl .
3 : 12 ) Thomas mrẹvughe nẹ , ofori nẹ o nene ọmọtẹ rọyen ghwọrọ ọke kugbe vwo roro kpahen oborẹ Baibol na yonori , tavwen ọmọ na ki se vwo imuẹro kpahọn .
Ọ da ta : “ Me vẹ aye mẹ ghene guọnọ riẹn sẹ ọmọtẹ rẹ avwanre ghini vwo imuẹro rẹ obo ro yono na , ma rho kẹ i ri kodori .
Ọ da nọ avwanre enọ , ẹwẹn avwanre ko se totọ .
Kidie oshọ che mu vwe siẹrẹ ọ da ghwa rhiabọreyọ obo ra vuẹrẹ . ”
Mavọ yen wọ sa vwọ kọn Ota rẹ Ọghẹnẹ phiyọ ubiudu rẹ emọ wẹn ?
Emiọvwọn da vwẹ edirin vwo yono emọ rayen , ememerha na , emọ na me rhe riẹn “ ohẹhẹre kugbe ugrogro kugbe enuẹra kugbe ukokodo ” rẹ uyota na . ( Ẹfe .
3 : 18 ) E che roro kpahen edje vẹ ẹgba iroro rayen , vwọ jẹ ojẹ rẹ ona re se vwo yono ayen .
Ayen de vwo imuẹro rẹ oborẹ wo yono ayen , kẹ ayen sa chochọn rẹ esegbuyota rayen vwẹ azagba , tobọ vwẹ irharo rẹ emọ rẹ isikuru rayen .
( 1 Pita 3 : 15 ) Kerẹ udje , ọmọ wẹn sa vwẹ Baibol na vwo dje obo re phia kẹ avwanre siẹrẹ e de ghwu ?
Ọ tobọ rhọnvwephiyọ oborẹ Baibol na ta kpahen ẹdia rẹ ohwo ro ghwuru ?
* Aphro herọ - ọ , erere herọ siẹrẹ a da sa kọn Ota rẹ Ọghẹnẹ phiyọ ubiudu rẹ emọ , ẹkẹvuọvo ọ guọnọ edirin e ki se ru ọtiọyen . ​ — Urhi 6 : 6 , 7 .
Die yen orọnvwọn ọvo rọ pha ghanghanre vwẹ uyono wọ vwọ kẹ emọ wẹn ?
Vwọba , udje wẹn je sa chọn emọ wẹn uko vwo vwo imuẹro rẹ oborẹ ayen yono nẹ Baibol na cha .
Stephanie , rọ dia oni ro vwo emetẹ erha da ta : “ Nẹ ọke rẹ emọ mẹ vwọ hanvwe yen me vwọ nọ , ‘ Ofori me vwọ vuẹ emọ mẹ obo re kẹ vwẹ imuẹro nẹ Ọghẹnẹ herọ , nẹ o vwo ẹguọnọ rẹ avwanre , idjerhe rọyen je phiọn ?
Emọ mẹ sa mrẹvughe nẹ mi ghini vwo ẹguọnọ rẹ Jihova ? ’
O rhe mu vwe ẹro - o , o ji che mu emọ mẹ ẹro - o . ”
11 , 12 .
Die yen aghwanre , kẹ diesorọ a vwọ tanẹ ọ dia ikpe yen e vwo vughe ohwo ro vwo aghwanre - e ?
Kirobo rẹ avwanre yonori , Timoti ( 1 ) riẹn Ọbe Ọfuanfon na , ( 2 ) o ji se obo ro yonori gbuyota .
Ẹkẹvuọvo , diesorọ Pọl vwọ tanẹ ọbe ọfuanfon na sa nẹrhẹ Timoti ‘ ghwanre vwọ kẹ usivwin ’ ?
Ukori 2 rẹ ọbe rẹ Insight on the Scriptures tare nẹ , Baibol na churu aghwanre si “ ẹgba ra sa vwọ reyọ ọhọ vẹ erianriẹn vwo ruiruo , vwẹ idjerhe re de se phi ebẹnbẹn kparobọ , kẹnoma kẹ imuoshọ , yanmu obo ra tẹnrovi , yẹrẹ vwẹ uchebro kẹ ihwo efa rẹ ayen se vwo ru ọtiọyen .
Aghwanre fẹnẹ ughẹnghẹn dibidibi . ”
Baibol na tare nẹ “ Ughẹnghẹn vọn evun rẹ udu rẹ omotete . ”
( Isẹ 22 : 15 ) Kọyen aghwanre , ọyen emu ọvo ro se djephia nẹ ohwo tedje .
Oshọẹdjẹ rẹ Jihova vẹ ẹmienyo rọyen yen e vwo vughe ohwo ro tedje vwevunrẹ ukoko na , ọ dia ikpe - e . ​ — Se Une Rẹ Ejiro 111 : 10 .
Mavọ yen eghene se vwo djephia nẹ ọyen vwo aghwanre rọ sa nẹrhẹ o vwo usivwin ?
Ighene ri tedje vwevunrẹ ukoko na , dia ihwo ri “ phieghe cha phieghe kpo rẹ odju ” rẹ urhurusivwe rẹ ugboma yẹrẹ ọnyẹ rẹ otu muẹ - ẹ . ( Ẹfe .
4 : 14 ) Ukperẹ ọtiọyen , ayen yono ẹgba iroro rayen rere ayen se “ vwo ọhọ ri se vwo vughe emu esiri vẹ ọbrabra . ”
( Hib . 5 : 14 ) Ayen nabọ brorhiẹn rẹ aghwanre kọke kọke , vwọrẹ odjephia nẹ ayen tedje , o torori sẹ esẹ vẹ ini rayen yẹrẹ imiragua hẹ etiyi - in . ( Fil .
2 : 12 ) Oka rẹ aghwanre tiọyena yen sa nẹrhẹ ohwo vwo usivwin .
( Se Isẹ 24 : 14 . )
Mavọ yen wọ sa vwọ chọn emọ wẹn uko vwo vwo aghwanre tiọyen ?
Ẹsosuọ , vwo imuẹro nẹ wọ nabọ dje oborẹ wo segbuyota kẹ ayen phephẹn .
Womarẹ eta vẹ uruemu wẹn , jẹ ayen mrẹvughe nẹ wo yeren akpọ vwo nene oborẹ Baibol na tare . ​ — Rom 2 : 21 - 23 .
Diesorọ o vwo fo nẹ ẹgbaẹdavwọn rẹ emiọvwọn dia ọ rẹ ọkieje ?
( Ni ẹkoreta 14 - 18 )
14 , 15 . ( a ) Die yen ofori nẹ emeghene rọ guọnọ bromaphiyame roro kpahen ?
( b ) Mavọ yen wọ sa vwọ chọn emọ wẹn uko vwo roro kpahen ebruphiyọ rọ herọ siẹrẹ a da vwẹ irhi rẹ Ọghẹnẹ vwọba akpọ yerin ?
O teri wọ de vwọ vuẹ emọ wẹn obo ri yovwirin vẹ obo re brare - e .
O ji fo nẹ wọ chọn ayen uko vwo roro kpahen enọ kerẹ , ‘ Diesorọ Baibol na vwọ tanẹ a kẹnoma kẹ urhurusivwe rẹ ugboma ?
Diesorọ o vwo muvwẹro nẹ erere herọ siẹrẹ mi de nene irhi rẹ Baibol na ọkieje ? ’ ​ — Aiz .
48 : 17 , 18 .
Ọmọ wẹn da tanẹ ọyen guọnọ bromaphiyame , wọ me chọn uko vwo roro kpahen oghwa ro che nene omaebrophiyame rọyen .
Erere vọ yen ọ cha mrẹ ?
Die yen o che vwo ze ?
Mavọ yen erere na vwọ rho nọ obo ro che vwo ze ?

( Mak 10 : 29 , 30 ) Jẹ ọmọ na riẹn obo ro se hirharoku ọke ro de bromaphiyame nu .

Ọ da riẹn enana , kọ sa nabọ roro kokodo tavwen ọ ke jowọ rẹ omaebrophiyame .
A da chọn emọ uko vwọ nabọ riẹn kpahen ebruphiyọ rẹ ẹmienyo vẹ ojaẹriọ rẹ jẹ ẹmienyo , kẹ ayen se vwo imuẹro nẹ irhi rẹ Baibol na vọnre vẹ erere ọkieje . ​ — Urhi 30 : 19 , 20 .
Die yen ofori nẹ emiọvwọn roro kpahen siẹrẹ esegbuyota rẹ ọmọ ro bromaphiyame nure de yeghe ?
Ọmọ wẹn ro bromaphiyame nure de vwo ẹwẹn ivivẹ kpahen esegbuyota rọyen vwo ?
Kerẹ udje , eghene ro bromaphiyame nure se rhi vwo ẹguọnọ rẹ ekuakua rẹ akpọ na , yẹrẹ ọ sa nọ enọ kpahen aghwanre rọ herọ ra vwọ vwẹ irhi rẹ Baibol vwọba akpọ yerin .
( Une 73 : 1 - 3 , 12 , 13 ) Kerẹ ọmiọvwọn , noso nẹ oka rẹ ọkpọvi ru wọ cha vwọ kẹ ọmọ na sa nẹrhẹ ọ ga Jihova yẹrẹ vrẹn nẹ ukoko na .
Ọmọ na da tobọ dia omotete yẹrẹ emeghene , wo nene kunu - u .
Ukperẹ ọtiọyen , jẹ ọmọ na vwo imuẹro nẹ wo vwo ẹguọnọ rọyen , wọ je guọnọ vwẹ ukẹcha kẹ .
17 , 18 .
Mavọ yen ọmiọvwọn sa vwọ vwẹ ukẹcha kẹ ọmọ rọ nọ enọ kpahen obo ro segbuyota ?
Vwọrẹ uyota , eghene ro bromaphiyame nure , vwomakpahotọ kẹ Jihova .
Omaẹvwọkpahotọ , ọyen ive rẹ avwanre veri nẹ e che vwo ẹguọnọ rẹ Ọghẹnẹ , je vwẹ ọhọre rọyen vwọ kobaro ọkieje .
( Se Mak 12 : 30 . )
Jihova vwẹ ẹro okueku vwo nẹ ive tiọye - en , ọtiọyena ofori nẹ avwanre no ghanghanre . ( Aghwo .
5 : 4 , 5 ) Guọnọ ọke ro fuoma , ru wọ da sa chọn ọmọ wẹn uko vwọ karophiyọ ọnana , wo mi ji ruo vwẹ idjerhe rẹ ẹguọnọ .
Jẹ , tavwen wo ki ru ọtiọyen , hiẹ ẹbe sansan rẹ ukoko na teyenphia rere wọ guọnọ ukẹcha ra vwọphia re sa chọn emiọvwọn uko .
Ọyena sa chọn wẹ uko vwọ kanrunumu ebruphiyọ vẹ ọghanrovwẹ rẹ omaẹvwọkpahotọ vẹ omaebrophiyame rẹ Onenikristi .
Kerẹ udje , wọ sa mrẹ iroroẹjẹ evo vwẹ apẹndisi ro vwo uyovwinrota na “ Questions Parents Ask , ” vwẹ okuphiyọ rẹ ọbe rẹ Questions Young People Ask ​ — Answers That Work , Ukori 1 .
A vwẹ uchebro nana kẹ emiọvwọn vwẹ etiyin : “ Wo ghwe brokpakpa tanẹ ọmọ wẹn sen esegbuyota wẹn re - e .
Davwen wọ riẹn obo re nẹrhẹ ọ ta obo rọ ta na . ”
Ọ sa dia ọnyẹ rẹ otu , ẹdia rẹ ọruvwohwo , yẹrẹ ọ sa dianẹ ọ vwẹ oma rọyen vwọ vwanvwe ighene efa vwevunrẹ ukoko na .
Vwoba , apẹndisi na da ta : “ Ọke buebun na , ọ dia jesegbuyota evwo yen ghwa cha - a .
Ukperẹ ọtiọyen , ọ sa dia egbabọse ro rhiẹromrẹ fikirẹ esegbuyota rọyen . ”
Apẹndisi na da vwẹ iroroẹjẹ sansan phia kpahen oborẹ ọmiọvwọn sa vwọ vwẹ ukẹcha kẹ ọmọ rọyen rẹ esegbuyota rọyen yeghe .
Mavọ yen emiọvwọn sa vwọ chọn emọ rayen uko vwọ ‘ ghwanre vwọ kẹ usivwin ’ ?
Emiọvwọn yen vwo oghwa rẹ ayen vwọ chọn emọ rayen uko “ vwẹ ẹghwọ kuo kugbe uyono rẹ Ọrovwohwo . ” ( Ẹfe .
6 : 4 ) Kirobo rẹ avwanre yonori na , ofori nẹ e yono emọ na oborẹ Baibol na tare , a me je chọn ayen uko vwo vwo imuẹro kpahen oborẹ ayen yonori .
Ayen ghene guọnọ imuẹro ọgangan ro se mu ayen vwọ vwomakpahotọ kẹ Jihova , je vwẹ ẹga kẹ vwo nẹ otọ rẹ ubiudu rhe .
E jẹ Ota rẹ Jihova , ẹwẹn ọfuanfon rọyen , kugbe ẹgbaẹdavwọn wẹn , chọn emọ wẹn uko vwọ ‘ ghwanre vwọ kẹ usivwin . ’
Study guides re mu kpahen ọbe re se “ What Does the Bible Really Teach ? ”
vwẹ jw.org sa chọn kohwo kohwo uko vwo vwo ẹruọ rẹ iyono rẹ Baibol , ji nabọ djisẹ rayen fiotọ .
Study guides na herọ vwẹ ephẹrẹ buebun .
Wọ sa mrẹ ayen vwẹ ẹbẹre rẹ BIBLE TEACHINGS > BIBLE STUDY TOOLS .
“ Kirobo rẹ ovwan mu ọghọ jovwo na , . . . ovwan gba vwẹ oshọ vẹ ophariẹ vwọ wian owian rẹ esivwo rẹ ovwan phia . ” ​ — FIL .
2 : 12 .
UNE : 133 , 135
Diesorọ oshọ rẹ omaebrophiyame vwo juwe emuo , dede nẹ ọyen owọẹjẹ rọ pha ghanghanre ?
Mavọ yen wọ sa vwọ wian vwọ kẹ usivwin wẹn ?
Diesorọ omaẹvwọkpahotọ wẹn kẹ Jihova vwọ ghanre kẹ wẹ ?
Diesorọ omaebrophiyame vwọ dia owọẹjẹ ọghanghanre ?
( Ni uhoho rẹsosuọ na . )
KUKPE kukpe yen ihwo uriorin buebun vwo bromaphiyame .
Buebun rayen ighene .
Ọkiọvo , evunrẹ ukoko na yen e de vwiẹ ayen .
Wẹwẹ ọvo usun rayen ?
Ọ da dia ọtiọyen , kọyen wọ davwenre .
Omaebrophiyame , ọyen ọvo usun rẹ erọnvwọn re sa nẹrhẹ Onenikristi vwo usivwin . ​ — Mat .
28 : 19 , 20 ; 1 Pita 3 : 21 .
Diesorọ oshọ rẹ omaẹvwọkpahotọ wo juwe emuo ?
Dede nẹ omaebrophiyame ghwa ebruphiyọ buebun cha , o ji vwo oghwa ro nene .
Vwẹ idjerhe vọ ?
Ẹdẹ wo bromaphiyame na , a nọ wẹ onọ nana : “ Vwọ kpahen izobo rẹ Jesu Kristi , wo kuobọ rhẹriẹ nẹ imwemwu wẹn re , wọ da vwẹ oma wẹn kpahotọ kẹ eruo rẹ ọhọre rẹ Jihova ? ”
Wọ da kpahenphiyọ nẹ , e .
Omaebrophiyame wẹn na , ọyen odjephia nẹ wọ vwomakpahotọ kẹ Jihova .
Wo ve kẹ nẹ wo che vwo ẹguọnọ rọyen , je vwẹ ọhọre rọyen vwọ kobaro ọkieje .
Ive yena pha ghanghanre .
Kẹ , ofori nẹ wọ viẹ idiekpọvwẹ fiki rọyen ?
Ẹjo .
Omaẹvwọkpahotọ wẹn kẹ Jihova , dia ojẹ rọ chọre kakaka - a .
Roro kpahen akpeyeren rẹ ohwo rọ rhọnvwe vwomakpahotọ kẹ Jihova - a .
Ohwo otiọyena hẹ otọ rẹ usuon rẹ Eshu ukperẹ Jihova .
Idẹbono guọnọre nẹ wo vwo usivwi - in .
Vwọrẹ uyota , oma cha vwerhọn siẹrẹ uphẹn rẹ arhọ rẹ bẹdẹ bẹdẹ da va wẹ abọ kidie nẹ wo chukoku Jihova .
Ebruphiyọ vọ yen te we obọ , wọ vwọ vwomakpahotọ kẹ Jihova nure na ?
Roro kpahen oborẹ Jihova bruba kẹ wẹ kidie nẹ wọ vwomakpahotọ kẹ , ji bromaphiyame .
Wọ vwọ vwẹ arhọ wẹn kẹ Jihova nure na , ku wọ sa ta vẹ imuẹro nẹ , “ Ọrovwohwo vẹ ovwẹ vwọ obọ na me gbe djẹ oshọ - ọ .
Kidie ohwo se ru vwe ? ”
( Une 118 : 6 ) O vwo emu ọfa rọ rho vrẹ uphẹn ra vwọ ka ẹbẹre rẹ Jihova , je mrẹ ẹroesiri rọye - en .
4 , 5 . ( a ) Idjerhe vọ yen omaẹvwọkpahotọ vwọ dia oghwa romobọ ?
( b ) Egbabọse vọ yen kohwo kohwo se hirharokuẹ ?
Wo vwo bromaphiyame nure na , ofori nẹ wo vwo oyerinkugbe romobọ vẹ Jihova , wọ cha sa vwẹ oma rẹrẹ ọsẹ vẹ oni wẹ - ẹn .
Wẹwẹ ọvo yen cha wian vwọ kẹ usivwin wẹn , ọ da tobọ dianẹ wọ je dia uwevwin rẹ ọsẹ wẹn .
Diesorọ o vwo fo nẹ wọ karophiyọ ọnana ?
Kidie wọ riẹn egbabọse re cha obaro na - a .
Kerẹ udje , ọ da dianẹ ọkiemọ yen wo vwo bromaphiyame , wọ da ghwanre te emeghene re , ku wo che hirharoku egbabọse kpokpọ re fẹnẹre .
Emeghene ọvo da ta : “ Omotete cha sa sen uphẹn rọ vwọ dia Oseri rẹ Jihova , fikirẹ urhurusivwe rẹ ikeki re vwo ruẹ ẹkarophiyọ rẹ ẹdẹ re vwiẹ ohwo - o .
Ẹkẹvuọvo , ikpe evo da wan nu , urhurusivwe rẹ ovwerhẹn rẹ aye gbẹ ọshare da rhe gan mamọ re , o se she , jokpanẹ ko vwo imuẹro kokoroko nẹ irhi rẹ Jihova vọnre vẹ erere ọkieje . ”
Vwọrẹ uyota , ọ dia ighene ọvo yen hirharokuẹ egbabọse kpokpọ - ọ .
Imiragua ri bromaphiyame re , ji hirharokuẹ edavwini rẹ ayen vwẹro roro - o .

Edavwini tiọyena se churobọ si orọnvwe , omakpokpọ , yẹrẹ iruo .
Ọtiọyena , kohwo kohwo se hirharoku ẹdia rọ cha dia ọdavwini kẹ evun - ẹfuon rọyen kẹ Jihova . ​ — Jems 1 : 12 - 14 .
( a ) Idjerhe vọ yen omaẹvwọkpahotọ wẹn kẹ Jihova wọ dia ọ ro che se wene - e ?
( b ) Die yen wo se yono nẹ Filipae 4 : ​ 11 - 13 ?
Rere wọ sa vwọ fuevun vwẹ kẹdia kẹdia ru wọ hepha , karophiyọ nẹ wo che se wene oborẹ wo ve kẹ Jihova na - a .
Wo ve kẹ Jihova nẹ ọyen wọ cha ga , ọ da tobọ dianẹ igbeyan yẹrẹ ọsẹ vẹ oni wẹn dobọ rẹ ẹga rayen ji .
( Une 27 : 10 ) Otoro edia ru wọ hepha - a , Jihova sa chọn wẹ uko vwo yerin mu omaẹvwọkpahotọ wẹn . ​ — Se Filipae 4 : 11 - 13 .
Die yen o mudiaphiyọ wọ vwọ vwẹ “ oshọ vẹ ophariẹ ” vwọ wian vwọ kẹ usivwin wẹn ?
Jihova guọnọre nẹ wọ dia ugbeyan rọyen .
Ẹkẹvuọvọ , ọ guọnọ ẹgbaẹdavwọn wọ ke sa sẹro rẹ oyerinkugbe yena , je wian vwọ kẹ usivwin wẹn .
Filipae 2 : 12 da ta : “ Gba vwẹ oshọ vẹ ophariẹ vwọ wian owian rẹ esivwo [ wẹn ] phia . ”
Roro kpahen oborẹ wọ sa vwọ sẹro rẹ oyerinkugbe wẹn vẹ Jihova , ji fuevun kẹ , o toro ebẹnbẹn wo hirharoku - u .
Wo ghwe roro nẹ emu vuọvo che se kpogho uwe - e .
Kidie idibo rẹ Jihova evo sheri , dede nẹ ayen ga krẹre .
Ọtiọyena , owọẹjẹ vọ yen sa chọn wẹ uko vwọ wian vwọ kẹ usivwin wẹn ?
Die yen uyono romobọ churobọ si , kẹ diesorọ ọ vwọ ghanre ?
Ofori nẹ avwanre kerhọ kẹ Jihova , je ta ota kẹ , siẹrẹ avwanre da guọnọ dia igbeyan rọyen .
Uyono rẹ Baibol romobọ , ọyen idjerhe ọvo kiriguo ra sa vwọ kerhọ kẹ Jihova .
O churobọ si isese vẹ erorokodo rẹ Baibol na vẹ ẹbe sansan rẹ ukoko na teyenphia , re sa chọn ohwo uko vwo vwo erianriẹn rẹ Ọghẹnẹ .
Ẹkẹvuọvo , ọnana dia ọ re di vwo se eta kuyovwin kerẹ ohwo ro muegbe ro che vwo si ọdavwini rẹ isikuru - u .
Ukperẹ ọyena , omamọ rẹ uyono rẹ Baibol churobọ si ehiahiẹ okokodo rọ sa chọn ohwo uko vwọ riẹn Jihova kpobaro phiyọ .
Ọ cha chọn wẹ uko vwo sikẹrẹ Jihova , Jihova ko ji sikẹrẹ owẹ . ​ — Jems 4 : 8 .
Wo nene Jihova ta ota ọkieje ?
( Ni ẹkoreta 8 - 11 )
Erhọ yen erọnvwọn evọ re chọn wẹ uko vwẹ uyono romobọ wẹn ?
Ukoko rẹ Jihova kẹ avwanre erọnvwọn sansan re sa chọn ohwo uko vwo vwo omamọ ọrhuẹrẹphiyotọ rẹ uyono rẹ Baibol romobọ .
Kerẹ udje , “ Bible Study Activities ” rehẹ ẹbẹre rẹ “ Ighene ” vwẹ jw.org , sa chọn wẹ uko vwo yono emu buebun nẹ Baibol na .
Vwọba , study guides re mu kpahen ọbe rẹ “ What Does the Bible Really Teach ? ”
vwẹ jw.org sa chọn wẹ uko vwo ru imuẹro wẹn ganphiyọ , ji nabọ djisẹ rẹ oborẹ wo segbuyota fiotọ kẹ ihwo efa .
Wọ je sa mrẹ iroroẹjẹ efa vwẹ uyovwinrota na “ Young People Ask . . .
How Can I Make Bible Reading Enjoyable ? ”
rọhẹ Awake ! rẹ April 2009 .
Uyono vẹ erorokodo pha ghanghanre mamọ , kidie e sa chọn wẹ uko vwọ wian vwọ kẹ usivwin wẹn . ​ — Se Une Rẹ Ejiro 119 : 105 .
Diesorọ o vwo fo nẹ ohwo ro bromaphiyame nure muomaphiyọ ẹrhovwo ẹnẹ ?
Kirobo ra kerhọ kẹ Jihova womarẹ uyono rẹ Baibol ye , ọtiọyen a je ta ota kẹ womarẹ ẹrhovwo .
Wo roro nẹ ẹrhovwo ghwa obo re di ruẹ , yẹrẹ ‘ inehweri ’ rọ nẹrhẹ akpọ yovwin ohwo - o .
Ukperẹ ọtiọyen , ẹrhovwo yen idjerhe vuọvo ra sa vwọ ta ota kẹ Ọmemama rẹ avwanre .
Jihova guọnọ nyo oborẹ wọ cha ta .
( Se Filipae 4 : 6 . )
Siẹrẹ wo de hirharoku ebẹnbẹn , Baibol na tare nẹ wo “ mu oghwa wẹn nyẹ Ọrovwohwo . ”
( Une 55 : 22 ) Ọyena muwẹro ?
Wọ da nọ iniọvo buebun , ayen cha vuẹ wẹ oborẹ uchebro yena chọn ayen uko .
Ọ je sa chọn wẹ uko !
Diesorọ o vwo fo nẹ wọ kpẹvwẹ Jihova ọkieje ?
Ọ dia ọke rẹ avwanre vwọ guọnọ ukẹcha ọvo , yen a vwọ nẹrhovwo rhe Jihova - a .
Baibol na da ta : “ Ovwan gba kpẹvwẹ . ” ( Kọl .
3 : 15 ) Ọkiọvo avwanre se kuẹrofia kẹ ebruphiyọ buebun ri te avwanre obọ fikirẹ ebẹnbẹn rẹ avwanre tẹnrovi .
Ọtiọyena , gba davwen wo roro kpahen erọnvwọn erha rẹ Jihova ru kẹ wẹ , ri se mu we vwọ kpẹvwẹ kẹdẹ kẹdẹ .
Eghene ọvo re se Abigail , ro bromaphiyame ọke rọ vwọ hẹ ẹgbukpe 12 , da ta : “ Jihova yen me fo ohwo ra kpẹvwẹ .
Ofori nẹ a vwẹ kuphẹn kuphẹn ro rhiephiyọ vwọ kpẹvwẹ Jihova fikirẹ erọnvwọn sansan rọ vwọ kẹ avwanre .
Onọ nana mi nyori cha sa chọrọ ovwẹ ẹro - o : Ọ da dianẹ oborẹ wọ vwẹ fiki rọyen kpẹvwẹ Jihova odẹ ro kpori na yen wọ cha mrẹ vwẹ urhiọke ri nonẹna , die wo se rhẹro rọyen wo de vrẹn ? ”
*
12 , 13 .
Diesorọ o vwo fo nẹ wo roro kpahen oborẹ Jihova ru kẹ wẹ re ?
Ovie Devid rẹ Jihova sivwin nẹ ukpokpogho buebun , da ta : “ E davwe re wọ mrẹ nẹ Ọrovwohwo yoma ! Aghọghọ dia kẹ ohwo ro sioma nu vwẹ evun rọye ! ”
( Une 34 : 8 ) Eta yena dje ọghanrovwẹ rẹ oborerhiẹromrẹ .
Ikuegbe rẹ oborẹ Jihova vwẹ ukẹcha kẹ idibo rọyen ri fuevun , vọn evunrẹ Baibol na kugbe ẹbe rẹ ukoko na teyenphia . Wo ji se nyo ikuegbe tiọyena siẹrẹ wo de kpo uyono .
Ẹkẹvuọvo , oyerinkugbe wẹn vẹ Jihova vwọ ganphiyọ na , ku wọ cha mrẹ obo rọ chọn wẹ uko wan .
Wọ davwen uyoyovwin rẹ Jihova obọ ọvo re ?
O vwo idjerhe ọvo rẹ Inenikristi eje vwọ rhiẹromrẹ uyoyovwin rẹ Jihova .
Ọghẹnẹ durhie avwanre nẹ e sikẹrẹ vẹ Ọmọ rọyen .
Jesu da ta : “ Ohwo ọvuọvo se bru uvwe rhe - e jọkpa nẹ Ọsẹ na ro ji vwe na siro . ”
( Jọn 6 : 44 ) Wo rorori nẹ Jihova si we te oma ?
Eghene se roro , ‘ ọsẹ vẹ oni mẹ yen Jihova si te oma , mi di nene ayen . ’
Ẹkẹvuọvo , ọke wọ vwọ vwomakpahotọ kẹ Jihova ji bromaphiyame , wẹ vẹ Jihova de rhi vwo oyerinkugbe oghẹresan .
Asaọkiephana , Jihova nabọ riẹn wẹ re .
Baibol na kẹ avwanre imuẹro nana : “ Ohwo da guọnọ Ọghẹnẹ , kọ riẹn ohwo yena . ” ( 1 Kọr .
8 : 3 ) Vwẹ ẹro ọghanghanre vwo ni ẹdia wẹn ọkieje vwẹ ukoko rẹ Jihova .
14 , 15 .
Mavọ yen iruo rẹ aghwoghwo na sa vwọ bọn esegbuyota wẹn gan ?
Iruo rẹ aghwoghwo na , ọyen ẹdia ọfa rẹ wọ da sa rhiẹromrẹ uyoyovwin rẹ Jihova .
Jihova sa chọn wẹ uko vwo ruiruo rẹ aghwoghwo na , tobọ vwẹ isikuru .
Ọ sa bẹn kẹ wẹ wo vwo ghwoghwo ota kẹ emọ isikuru wẹn , kidie wọ riẹn ẹro rẹ ayen che vwo ni we - e .
Wọ riẹnre sẹ ayen cha kerhọ - ọ .
Ọ lọhọre wo vwo ghwoghwo ota kẹ ọmọ isikuru wẹn , vwọ vrẹ otu buebun .
Die yen sa chọn wẹ uko ?
Ẹsosuọ , roro kpahen oboresorọ esegbuyota wẹn vwo muwẹro .
Study guides hẹ jw.org vwẹ ephẹrẹ wẹn ?
O rhe muwẹro - o , wọ sa ra hiẹ guọnọ ayen vwẹ wẹbsaiti na .
E ru ayen rere e vwọ chọn wẹ uko vwo roro kpahen oborẹ wo segbuyota , oboresorọ wo vwo se ayen gbuyota , kugbe oborẹ wo se vwo dje imuẹro wẹn fiotọ kẹ ihwo .
Wọ da nabọ vwo imuẹro rẹ oborẹ wo segbuyota na , je nabọ muegbe phiyotọ , ọyena che mu we vwọ vuẹ ihwo efa kpahen Jihova . ​ — Jer .
20 : 8 , 9 .
Die yen sa chọn wẹ uko vwo phi oshọ wo vwo ghwoghwo ota kparobọ ?
Oshọ ji se mu we , ọ da tobọ dianẹ wo muegbe phiyotọ wo vwo ghwoghwo .
Oniọvo aye rọhẹ ẹgbukpe 18 , ro bromaphiyame ọke rọ vwọ hẹ ẹgbukpe 13 , da ta : “ Esegbuyota mẹ muvwẹro , ẹkẹvuọvọ ọ pha bẹnbẹn me sa vwọ ta phia . ”
Mavọ yen o se vwo phi ebẹnbẹn nana kparobọ ?
Ọ da ta : “ Me vwẹ eta rẹ Baibol vwọba otaẹtakuẹgbe rẹ avwanre .
Emọ rẹ iklasi mẹ nabọ ta ota kpahen erọnvwọn rẹ ayen ruru .
O fori nẹ me je ta ọmẹ .
Avwanre vwo gbikun yanran na , mi se ghwe do ota ọvo phiyọ .
Kerẹ udje , me sa ta , ‘ mi vwo yono ohwo ọvo Baibol na ẹdẹ ọvo , . . .
’ Ke me rhoma ta eta efa rhurho .
Dede nẹ mi djunute ẹkpo rẹ Baibo - ol , ota mi do phiyọ na , me nẹrhẹ ayen vwo ẹwẹn rẹ ayen vwọ riẹn obo mi ruẹ , ọke me da vwẹ Baibol vwo yono ihwo .
Ọkiọvo ayen me nọ vwẹ enọ .
Ona nana nẹrhẹ ọ lọhọ kẹ vwẹ mi vwo soseri kẹ ihwo .
Ọ je nẹrhẹ oma vwerhen ovwẹ ! ”
Mavọ yen imuẹro wẹn sa vwọ chọn wẹ uko ọke ru wo de ghwoghwo ota kẹ ihwo ?
Wo de muọghọ kẹ ihwo efa ji djephia nẹ wo vwo ọdavwẹ rayen , kẹ ayen sa kerhọ kẹ wẹ .
Olivia rọhẹ ẹgbukpe 17 , ro bromaphiyame tavwen ọ ke tobọ te ẹgbukpe 13 , da ta : “ Oshọ mu vwe nẹ , me da ta ota kpahen Baibol na ọke re de gbikun , a cha tanẹ mi mu ẹga kpahen uyovwin . ”
Ọke vwọ yanran na , iroro rọyen ko rhi wene .
Ukperẹ o vwo mu ẹwẹn kpahen obo re nẹrhẹ oshọ muo na , o de roro : “ Ighene buebun riẹn emu vuọvo kpahen Iseri rẹ Jihova - a .
Avwanre ọvo yen Iseri rẹ Jihova rẹ ayen riẹnre .
Ọtiọyena , uruemu rẹ avwanre djephia sa nẹrhẹ ayen kerhọ .
Oma da vo avwanre , oshọ de mu avwanre , yẹrẹ avwanre da phariẹ ọke re de ghwoghwo ota kẹ ayen , ayen se no nẹ avwanre vwo omavwerhovwẹn kpahen oborẹ avwanre ruẹ - ẹ .
Ọyena sa tobo nẹrhẹ ayen hanrhe avwanre , kidie avwanre se fiudugberi - i .
Ẹkẹvuọvo , avwanre da ta ota kẹ ayen dẹndẹn vẹ imuẹro , kerẹ ihwo ri nene igbeyan gbikun , ayen che muọghọ kẹ avwanre . ”
Die yen o churobọ si wọ vwọ wian vwọ kẹ usivwin wẹn ?
Kirobo ra mrẹre , ọyen oghwa rode ra vwọ wian vwọ kẹ esivwo rẹ ohwo .
Wo se vwo ru ọnana , ofori ne wo se Baibol ji roro kokodo kpahen obore wo se . O ji fo nẹ wọ nẹrhovwo ọkieje , ji roro kpahen idjerhe sansan rẹ Jihova vwo bruba kẹ wẹ .
Enana cha nẹrhẹ wo vwo imuẹro ọgangan kpahen oyerinkugbe wẹn vẹ Jihova .
Ọyena ko ju che mu we vwọ ta ota kpahen esegbuyota wẹn . ​ — Se Une Rẹ Ejiro 73 : 28 .
Diesorọ o vwo fo nẹ wọ wian vwọ kẹ usivwin wẹn ?
Jesu da ta : “ Ohwo da guọno nẹ ọye nene uvwe , e jọ sen oma rọye re o mu [ “ urhe rẹ oja , ” NW ] rọye re o nene uvwe . ” ( Mat .
16 : 24 ) Vwọrẹ uyota , omaẹvwọkpahotọ vẹ omaebrophiyame , ọyen obo ra guọnọ mie we kerẹ Onenikristi .
Ọ cha nẹrhẹ wọ mrẹ ebruphiyọ buebun asaọkiephana kugbe arhọ rẹ bẹdẹ bẹdẹ vwẹ akpọ kpokpọ rọ cha na .
Ọtiọyena , gba vwẹ ọkieje vwọ wian vwọ kẹ usivwin wẹn !
Wọ da guọnọ mrẹ iroroẹjẹ efa , re ni “ Young People Ask ​ — Why Should I Pray ? ”
vẹ ọbe iruo ro nenire vwẹ jw.org .
Wọ nabọ frẹkotọ se ọbe Uwevwin Orhẹrẹ rẹ emeranvwe evo re wanre na ?
Ọ da dia ọtiọyen , gba davwẹngba sẹ wọ sa kpahenphiyọ enọ nana :
Diesorọ o vwo fo nẹ emiọvwọn re dia asan ọrhorha nabọ roro kpahen ephẹrẹ rẹ ayen sa vwọ chọn emọ rayen uko vwo sikẹrẹ Jihova ?
Emọ wẹn che yono ephẹrẹ rẹ asan na vwẹ isikuru vẹ ekogho rayen .
Erere herọ siẹrẹ ayen da riẹn ephẹrẹ ọfa vwọba ọwẹn na .
E jẹ emiọvwọn nabọ fuẹrẹn sẹ ukoko ra da jẹ ephẹrẹ rayen , yẹrẹ ọ ra da jẹ ephẹrẹ rẹ asan na yen uyota na da sa fobọ te ubiudu rẹ emọ na , rere ayen sa vwọ yan obaro vwẹ ukoko na .
E jẹ emiọvwọn vwẹ ọdavwẹ rẹ emọ na vwọ kobaro kẹ ọ rayen . ​ — w17.05 , aruẹbe 9 - 11 .
Die yen “ enana ” rẹ Jesu rionbọ phiyọ , ọke rọ vwọ nọ Pita : “ Wọ guọnọ ovwẹ nọ enana ? ”
( Jọn 21 : 15 )
Ọ sa dianẹ Jesu rionbọ phiyọ iyerin re hweri na , yẹrẹ iruo rẹ iyerin ehwe .
Jesu vwo ghwu nu , Pita de rhivwin kpo iruo rẹ iyerin ehwe ro ruẹ jovwo .
Ofori nẹ Inenikristi vwo oniso rẹ asan rẹ iruo hepha vwevunrẹ ubiudu rayen . ​ — w17.05 , aruẹbe 22 - 23 .
Die nẹrhẹ Ebraham vuẹ Sara nẹ ọ ta kẹ ihwo na nẹ ọyen oniọvo rọyen ?
( Jẹn .
12 : 10 - 13 )
Vwọrẹ uyota Sera ọmọsẹ rẹ Ebraham .
Mane kẹ Sera vuẹ ayen nẹ ọyen aye rọyen , ayen rhe hwe Ebraham .
Ọyena da phia , ayen rhe che se vwiẹ ọmọ rẹ Jihova vuve rọyen kẹ Ebraham na - a . ​ — wp17.3 , aruẹbe 14 - 15 .
Ona vọ yen Elias Hutter vwọphia rọ chọn ihwo uko vwo yono ephẹrẹ rẹ Hibru ?
Ọ guọnọ chọn ihwo re yono ephẹrẹ na uko rere ayen se vughe esiri rẹ ibieta rẹ Hibru re vwo si Baibol na , kugbe eta efa ra vwọba obaro vẹ obuko rayen .
Ọ vwẹ ibieta ri muru vwo si eta rẹ Hibru na , ọ da rha vwẹ ibieta ri muru - u vwo si eta ra vwọba ayen .
New World Translation of the Holy Scriptures ​ — With References je reyọ ona nana vwo ruiruo vwẹ eta rehẹ obotọ rọyen . ​ — wp17.4 , aruẹbe 11 - 12 .
Die yen se djobọte ẹro rẹ Onenikristi vwo ni ọhwunu ra vwọ chochọn rẹ oma rẹ ohwo vwo nẹ abọ rẹ ihworakpọ ?
Enana evo usun rayen : Arhọ pha ghanghanre kẹ Jihova .
Jesu vuẹ idibo rọyen nẹ ayen mu ọlọkọ vwọ choma fikirẹ ochọnvwe - e .
( Luk 22 : 36 , 38 ) A guọnọre nẹ avwanre duvwu elọkọ rẹ avwanre phihọ ighwro .
Arhọ ghanre vrẹ ekuakua rẹ akpeyeren .
Avwanre muọghọ kẹ ẹwẹn obrorhiẹn rẹ ihwo efa , avwanre je guọnọ dia omamọ rẹ udje .
( 2 Kọr . 4 : 2 ) ​ — w17.07 , aruẹbe 31 - 32 .
Diesorọ iyẹnrẹn rẹ Matiu vẹ Luk kpahen ọtonphiyọ rẹ akpeyeren rẹ Jesu vwẹ otọrakpọ na vwọ fẹnẹ ohwohwo ?
Ikuegbe ro churobọ si Josẹf yen Matiu tẹnrovi .
Ọ ta ota kpahen uruemu rẹ Josẹf djephia ọke rọ vwọ riẹn nẹ Meri mrevun , oborẹ amakashe vwọ vuẹ nẹ ọ djẹ kpo Ijipt kugbe obo rọ rhoma vwọ vuẹ nẹ o rhivwin .
Iyẹnrẹn rẹ Luk tẹnrovi Meri mamọ ; kerẹ udje , ọ ta ota kpahen ọke rẹ Meri vwọ kọn bru omoni rọyen Ẹlizabẹt ra , kugbe obo rọ tare ọke rẹ ayen vwọ mrẹ Jesu vwẹ uwevwin rẹ ẹga na . ​ — w17.08 , aruọbe 32 .
Erhọ yen erọnvwọn evo rẹ Ota rẹ Ọghẹnẹ mudia vwọso ?
Vwẹ uvwre rẹ ikpe nana eje na , eta rẹ Baibol na ji rhi wene - e .
Ewene rọ vwomaphia vwẹ usuon , djobọte ephẹrẹ rẹ ihwo buebun jẹ .
Ihwo je reyọ vwọso efanfan rẹ Baibol na vwo kpo ephẹrẹ rẹ ihwo buebun jẹ . ​ — w17.09 , aruẹbe 19 - 21 .
O vwo amakashe rọ chochọn rẹ avwanre ?
Ẹjo .
Jesu tare nẹ emakashe rẹ idibo rọyen mudia obaro rẹ Ọghẹnẹ .
( Mat . 18 : 10 ) Ota rọyen na mudiaphiyọ nẹ emekashe na davwerhọn rẹ kohwo kohwo rọ dia odibo rọyen . ​ — wp17.5 , aruọbe 5 .
Ẹguọnọ vọ yen ma kenu
Ẹguọnọ rẹ a·gaʹpe rọ dia ẹguọnọ re mu kpahen urhi , yen ẹguọnọ rọ ma kenu .
O churobọ si ọdavwẹ ọgangan re vwo kpahen ohwo .
O se mu ohwo vwo ru emu esiri kẹ ihwo efa . ​ — w17.10 , aruọbe 7 .

Ro dje emeranvwe rẹ uyovwinrota ọvuọvo da vwomaphia





A Vwọ Gha Ehware vẹ Orọnvwe Obo ra Guọnọ Mie Inenikristi ?



Ukeri 2
Ẹguọnọ Ọyen Uruemu Ọghanghanre , Aug .
Erere Vwo nẹ Uruemu ra Vwọ kẹ Okẹ , Ukeri 2
Ofori nẹ Inenikristi Ru Ikrismasi ?
Ukeri 6
Ọke rẹ Oyerinkugbe na da hẹ Ẹdia rẹ Imuoshọ , Mar .
Phi Obo ri se Miovwo Iroro Wẹn Kparobọ , July
Rhuẹrẹ Ẹghwọ Phiyọ ji Toroba Ufuoma , June
Vwẹ Ẹro Abavo Vwo ni Echobọ , Ukeri 6
Diesorọ Efanfan Buebun Vwọ Herọ ?
Ukeri 6
Elias Hutter Kugbe Baibol rọ Fan Kpo Hibru , Ukeri 4
Mrẹ Erere Vwo nẹ Isese rẹ Baibol Na , Ukeri 1
Ororochọ kpahen , Ukeri 1
Orọnvwọn Ọfa rọ kẹ Avwanre Imuẹro ( Tattenai yerin ) , Ukeri 3
Me Guọnọ Ghwu - u !
( Y .
Quarrie ) , Ukeri 1






Mi Vwo Ẹguọnọ rẹ Baseball Vrẹ Kemu Kemu !
( S .
Hamilton ) , Ukeri 3
Mi Vwo Imuẹro nẹ Ọghẹnẹ Herọ - ọ ( A .
Golec ) , Ukeri 5
Diesorọ iyẹnrẹn rẹ Matiu vẹ Luk kpahen ọtonphiyọ rẹ akpeyeren rẹ Jesu vwẹ otọrakpọ na vwọ fẹnẹ ohwohwo ? Aug .
E churu urhiẹ rẹ Mesaya na che nurhe si ọmọ ọkpako ?
Dec .
Ẹro rẹ Inenikristi re rọvwọnre vwo ni IUD vẹ ọ rẹ Baibol na vwo no shephiyọ ?
Dec .
Jihova cha “ rhọvwe nẹ a davwe owẹ ni vrẹn obo rẹ udu wẹn gbare - e ” ( 1 Kọr .
10 : 13 ) , Feb .
Ofori nẹ Onenikristi vwo ọhwunu rọ vwọ chochọn rẹ oma rọyen ?
July Avwanre Rhiẹromrẹ Ẹserọphẹ rẹ Ọghẹnẹ Vwẹ Idjerhe Buebun ( D .
Guest ) , Feb .
Dede nẹ Mẹvwẹ Odin , Mi ji Ruiruo Aghwoghwo Na ( W .
Markin ) , May
Ebruphiyọ Herọ Siẹrẹ E de Ru Oborẹ Jihova Guọnọre ( O .
Matthews ) , Oct .
Erere Herọ Siẹrẹ E de Chirakon rẹ Edavwini ( P .
Sivulsky ) , Aug .
Me Mrẹ Ebruphiyọ Kidie Me Yan Nene Evwaghwanre ( W .
Samuelson ) , Mar .
Me Yanjẹ Emu Ejobi Vwo , Rere Mi se Vwo Nene Onini Na ( F .
Fajardo ) , Dec .
Mi Brorhiẹn Me Vwọ Dia Isodje rẹ Kristi ( D .
Psarras ) , Apr .
Oma Vwerhen Ovwẹ nẹ Mẹ vẹ Iniọvo ri Fuevun Wianre ( D .
Sinclair ) , Sept .
Aghọghọ rẹ Akpeyeren Ọlọlọhọ , May
Ayen Vwẹ Oma Rayen Kpahotọ ( iniọvo rẹ eya re herọ soghono ) , Jan .
Ayen Vwẹ Oma Rayen Kpahotọ vwẹ Turkey , July
Jẹ Oma Vwerhen Owẹ Vwẹ Ukoko Wọ Kua ra Na , Nov .
‘ Oruru Kugbe Ẹguọnọ Vwọ Vrẹ Obo ri Jovwo ’ ( 1922 convention ) , May
“ O Vwo Idjerhe rọ Miovwin Nọ Yẹrẹ ro Sheri Nọ - ọ ” ( Australia ) , Feb .
“ Ọke Vọ Yen E Che Vwo Kpo Osikoko Ọfa ? ”
( Mexico ) , Aug .
‘ Ọkokẹ Cha Ghọghọ ’ ( itetoro ) , Nov .
Uruemu Esiri rẹ Onenikristi Ọvo Djephia , Oct .
A Ghene sa Mrẹ Orhiẹn Ebro Abavo Vwẹ Akpọ Na ?
Ukeri 3
“ Aye vẹ Erhuvwu ” ( Sera ) , Ukeri 3
Die Nẹrhẹ Jesu Ta Ota Vwọso Iyorin Eduvwo ?
Oct .
Die Yen Amagidọn ?
Ukeri 6

“ Ebruba kẹ Ọhọ Wẹn ! ”
( Abigail ) , June


Emekashe , Ukeri 5
Ẹnwan , Ukeri 4
Iguiyesi Ẹne , Ukeri 3
Ineki re Shẹ Eranvwe Vwẹ Uwevwin Ẹga rẹ Jerusalẹm “ Iji ” ?
June
Iparadaisi Vwẹ Otọrakpọ Evwerhẹn Gbanẹ Obo re Cha Phia ?
Ukeri 4
“ Ivun Rọye Vwerhe Ọghẹnẹ ” ( Inọk ) , Ukeri 1
Josẹf rẹ Arimatia , Oct .
Mavọ Yen A Vwọ Hwarhiẹ Erhanre nẹ Asan Kpo Asan Vwẹ Ọke Awanre ?
Jan .


Ni Vrẹ Ugboma rẹ Ohwo , June

Oborẹ Baibol na ta Kpahen Arhọ vẹ Ughwu , Ukeri 4
Oborẹ Gayọs Chọn Iniọvo Rọyen Uko Wan , May
Odẹ rẹ Baibol Vwẹ Oma rẹ Ochẹ rẹ Awanre , Mar .
Ọghẹnẹ Se Re “ Oni rẹ Ivie ” ( Sera ) , Ukeri 5
Ohwo re Vwo Ẹguọnọ Kpahen da Họvwan Ọga re Che se Sivwi - in , Ukeri 4
Ojaẹriọ , Ukeri 1


Okẹ ro Me Yovwin Kparobọ , Ukeri 6
Ubiota rọ ma Hanvwe Vwẹ Ibieta rẹ Hibru , Ukeri 4
Uchebro rẹ Pọl rọ Vwọ Tanẹ Ayen Mudia Emerha Vwẹ Oyan rẹ Abadi Rayen ( Iruo 27 ) , Ukeri 5
Ufuoma Je sa Dia Akpọ Na ?
Ukeri 5
Usivwin Vwo nẹ Ọviẹn , Ukeri 2
Yerẹn Vwẹ “ Oba rẹ ẹdẹ na ” ?
Ukeri 2
Chọn Erhorha Uko Vwọ “ Ga Ọrovwohwo vẹ Evuavwerhe , ” May
Die Yen Che No Siẹrẹ Uvie rẹ Ọghẹnẹ da Rhe ?
Apr .
E Jẹ O “ Ru Iroro Wẹn Ejobi Gba Kẹ Wẹ , ” July
Ekpẹrẹ Ofovwin vẹ Erhu Ovie Cha Sẹro Wẹ , Oct .
Emiọvwọn ​ — Ovwan Chọn Emọ rẹ Ovwan Uko Vwo Vwo ‘ Aghwanre Vwọ kẹ Usivwin , ’ Dec .
Ga Jihova vẹ Ubiudu Ọsoso !
Mar .
“ Gan Oma . . . Wo Ruo , ” Sept .
Guọnọ Obọdẹn rẹ Efe , July
“ Hwa Osa rẹ Emu Wo Veri , ” Apr .
Ighene ​ — “ Ovwan . . .
Wian Owian rẹ Esivwo rẹ Ovwan Phia , ” Dec .
‘ Jẹ Ẹguọnọ Wẹn Dia ọ rẹ Uruemu Kugbe Uyota , ’ Oct .
Jẹ Uruemu rẹ Omaevwoze Wẹn Ghwa Ujiri Rhe Jihova !
Apr .
Jihova Bru Avwanre Uche Vwẹ Ukpokpogho rẹ Avwanre Ejobi , June
Jihova Sun Ihwo Rọyen , Feb .
“ Me Riẹnre nẹ O Che Vrẹn , ” Dec .
Mi Vwo “ Iphiẹrohọ Kpahen Ọghẹnẹ , ” Dec .
Muọghọ kẹ Ohwo ro Fo Ọghọ , Mar .
Mu Ubiudu Wẹn Kpahen Efe rẹ Ẹwẹn , June
Ni Egbomọphẹ Wẹn Ghanghanre , Jan .
Obo re Se Vwo Ku Ohwo Kpokpọ na Phiyọ je Sẹro Rọyen , Aug .
Obo re Se Vwo Ku Ohwo rẹ Awanre Na Nẹ Oma je Kẹnoma Kẹ , Aug .
Oborẹ Aroẹmrẹ rẹ Zekaraya Djobọte We , Oct .
Oboresorọ E Vwo “ Jiri Ọrovwohwo Na ! ”
July Oboresorọ Omaevwokpotọ Vwọ Ghanre , Jan .
“ Obrorhiẹ rẹ Akpọ na ” Ruẹ Obo re Gbare Ọkieje , Apr .
Ono Yen Suẹn Ihwo rẹ Ọghẹnẹ Nonẹna ?
Feb .
“ Ota rẹ Ọghẹne rẹ Avwanre Mudia Bẹdẹ , ” Sept .
‘ Ota rẹ Ọghẹnẹ Vọnre vẹ Ẹgba , ’ Sept .
“ Otu re Viẹ Nene Ayen Viẹ , ” July
Ọhọre rẹ Jihova Che Rugba !
Feb .
Ọtanhirhe na , Ọyen ‘ Emu Esiri ’ ro Nẹ Obọ rẹ Ọsẹ na Rhe , Feb .
Sen Iroro rẹ Akpọ Na , Nov .
So Une vẹ Aghọghọ !
Nov .
Tẹnrovi Obo re Ma Ghanre , June
Titi Usuon rẹ Jihova !
June
“ Ufuoma rẹ Ọghẹnẹ . . .


Nọ Ẹruọ Ejobi , ” Aug .
Uyota na Ghwa “ Ufuoma Rhe - e , Ẹkẹvuọvo Ọlọkọ , ” Oct .
“ Vwẹ Ayen Yono Ihwo ri Vwo Esegbuyota , ” Jan .
“ Vwẹ Ẹro so Ọrovwohwo , ru Wo Ru Ọ rẹ Esiri , ” Jan .

Vwẹrokere Arodọvwẹ rẹ Jihova , Sept .
Vwẹrokere Arodọnvwẹ vẹ Orhiẹn Abavo rẹ Jihova , Nov .
Vwẹ Ukẹcha kẹ Emọ rẹ Erhorha , May
Vwo Esegbuyota Brorhiẹn rẹ Aghwanre !
Mar .
Vwo Uruemu rẹ Omaẹriẹnsuon , Sept . Wo Jẹ Ẹguọnọ Wẹn Djiro - o , May
Wo Jẹ Emu Vuọvo Djẹ Wẹ Osa na Ẹreyọ - ọ , Nov .
Wo Vwo Ẹro rẹ Jihova Vwo Nẹ Orhiẹn Ọsoso ?
Apr .
Wọ Cha Kerhọ rẹ Erọnvwọn re Si Phiyotọ Na ? Mar .
“ Wọ Guọnọ Ovwẹ Nọ Enana ? ”
May Wọ Sa Hẹrhẹ Vẹ Erhiori ?
Aug .
Wọ sa Vwomakpotọ Vwẹ Ọke rẹ Ebẹnbẹn , Jan .
Wọ Vwẹ Jihova Vwo Ru Adjarhọ Wẹn ?
Nov .
Jesu Vwẹ Itẹ rẹ “ Eranko ” na Vwọ Harhen Ekan ? Ukeri 5
Oka rẹ Ohwo vọ Yen Jesu Ghene Hepha ?
Ukeri 6 Rhiabọreyọ Okẹ rẹ Ọghẹnẹ rọ Ma Rho ? Ukeri 2
Yen so Ojaẹriọ ?
Ukeri 1
© 2017 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba ta ota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IMAGAZINI NANA , re se Uwevwin Orhẹrẹ na , titi Jihova Ọghẹnẹ , rọ dia Osun rẹ odjuvwu vẹ akpọ .
O bru ihwo uche womarẹ iyẹnrẹn esiri rẹ Uvie rẹ Ọghẹnẹ ro che si imwemwu eje no kẹrẹkpẹ , o mi rhe ru akpọ na phiyọ iparadaisi .
O jiro nẹ e vwo esegbuyota kpahen Jesu Kristi , ro ghwuru rere avwanre se vwo vwo arhọ rẹ bẹdẹ , ro ji suẹn asaọkiephana kerẹ Ovie rẹ Uvie Ọghẹnẹ .
Rhavwẹn 1879 , ọyen a vwọ teyen imagazini nana cha re , o titi usuon rẹ akpọ nana - a .
E mu eta rehẹ evun rọyen ejobi kpahen Baibol na .
3 Odjekẹ rẹ Baibol na je Ghanre Nonẹna ?
4 Iyono rẹ Baibol ​ — Aghwanre ri Kpo Awanre - e
6 O Kpo Awanre re Gbanẹ ọ Kobaro kẹ Ọke Rọyen ?
( Ekpeti )
8 Ọ Nẹrhẹ A sa Kẹnoma kẹ Ebẹnbẹn
10 Ọ Nẹrhẹ A sa Rhuẹrẹ Ebẹnbẹn Phiyọ
12 Ọ Chọn Avwanre Uko Vwo Yerẹn Ghene Ebẹnbẹn
14 Baibol na vẹ Akpeyeren Wẹn Vwẹ Obaro Na
16 Die Wo Rorori ?
Kidie nẹ evuẹ buebun vọn akpọ na nonẹna fikirẹ erọnvwọn sansan rẹ egbaerianriẹn ruru , ọnana nẹrhẹ Baibol na kpo awanre ?
Baibol na tare :
“ Ọbe ọfuanfon na ejobi rẹ Ọghẹnẹ mu ihwo vwo si na , vọnre vẹ erere . ” ​ — 2 Timoti 3 : 16 .
Uwevwin Orhẹrẹ nana djerephia nẹ Baibol na sa vwẹ ukẹcha kẹ avwanre vwẹ kẹdia kẹdia rẹ akpeyeren .
IHWO EVO TARE NẸ ẸJO .
Idọktọ ọvo reyọ a vwọ vwẹ odjekẹ rẹ Baibol na vwo ruiruo nonẹna vwo dje a vwọ reyọ ọbe re siri vwẹ ukpe rẹ 1920 vwo yono ikẹmisri vwẹ iklasi .
Ohwo rọ nọ enọ kpahen Baibol na sa nọ sẹ wọ sa vwẹ ọbe rẹ Ikọmputa rẹ awanre vwo ruiruo vwẹ Ikọmputa rẹ ọke nana .
Obo ra ta na ọna : Ihwo evo ni Baibol na kerẹ ọbe ro kpo awanre re .
Diesorọ ihwo vwọ vwẹ ọbe rẹ awanre tiọyena vwo ruiruo vwẹ akpọ rẹ nonẹna ro rhie ẹro na ?
Wẹbsaiti buebun rha vwẹ uchebro vẹ odjekẹ kpokpọ vwọphia kọke kọke .
Vwẹ TV , a mrẹ ihwo re tare nẹ ayen riẹn kpahen obo rẹ ohwo se yeren akpọ wan , o de vwo omavwerhovwẹn .
Eghwa ra da shẹ ẹbe vọnre vẹ ẹbe re sa vwẹ ukẹcha kẹ ihwo , igho oduduru buebun yen ayen mrẹ vwo nẹ ẹshẹ rẹ ẹbe tiọyena cha .
Ọ vwọ dianẹ a mrẹ evuẹ kpokpọ vwẹ ọke nana , diesorọ a vwọ rhoma se Baibol na , ọbe re siri omarẹ ikpe 2,000 re wanre ?
Ọ rha dianẹ ihwo re nọ enọ kpahen Baibol na gbare ayen vwọ ta nẹ a vwọ vwẹ odjekẹ rẹ Baibol na vwo ruiruo họhẹ a vwọ vwẹ ẹbe rẹ ikọmputa yẹrẹ ikẹmisri rẹ awanre vwo ruiruo ?
Vwọrẹ uyota , ọ chọre a vwọ vwẹ Baibol na vwo dje ẹbe rẹ ikọmputa yẹrẹ ọ rẹ ikẹmisri rẹ awanre .
Irueru rẹ isayẹnsi vẹ egbaerianriẹn wene , ẹkẹvuọvo obo ra ma ohworakpọ wan wene re ?
Ihwo je guọnọ riẹn obo re se vwo yeren omamọ rẹ akpọ , obo re se vwo vwo omavwerhovwẹn vẹ ofuvwegbe , uvi rẹ akpeyeren rẹ orua , kugbe omamọ rẹ igbeyan .
Dede nẹ o kriri re si Baibol na re , ọ je ta ota kpahen ẹdia yena vẹ efa .
Baibol na je tanẹ Ọmemama na yen mu ihwo vwo sio .
Ọ vwẹ odjekẹ kẹ avwanre vwẹ kẹdia kẹdia rẹ akpeyeren , ji muegbe rẹ avwanre vwọ kẹ egbabọse re sa vwomaphia .
( 2 Timoti 3 : 16 , 17 ) Emu ofa je herọ , Baibol na je vwẹ uchebro vẹ odjekẹ ri kpo awanre - e vwọphia !
Baibol na komobọ tare nẹ “ Ota rẹ Ọghẹnẹ na ọkpokpọ . ” ​ — Hibru 4 : 12 .
Oborẹ Baibol na tare sa ghene dia uyota ?
O kpo awanre re , gbanẹ ọyen ọbe rọ ma ghanre , ro ji fi erere kẹ avwanre ​ — ọbe ro yerẹn ?
E ru Uwevwin Orhẹrẹ nana rọ dia ọ rẹsosuọ vwẹ e rẹ oghẹresan ra cha vwọphia kpahen ohwohwo na , rere ọ vwọ vwẹ ukẹcha kẹ wẹ vwọ mrẹ ẹkpahọnphiyọ rẹ enọ nana .
GBE RORO TAVWEN : Wo kiẹn asan ra da sẹro rẹ ema awanre .
Buebun rayen kporonri , je guọghọ bekun re .
A tobọ rha mrẹ ẹbẹre evo rẹ evo vwẹ usun rẹ ema na - a .
Ẹkẹvuọvo , o vwo ọvo rọ je nabọ gan ; ọ je hẹ obo re vwo ruo ẹsosuọ yoyovwin .
Wọ da nọ ohwo rọ reyọ owẹ vwo kiẹn na “ Ọnana yen e ruru kuko vwẹ usun rayen eje ? ”
Ọ da ta nẹ “ Ẹjo , a tobọ ruo nu tavwen a ke ma efa buebun rẹ wọ mrẹ na , jẹ , a je rhoma rhuẹrẹ rhabea na - a . ”
Wọ da rhoma nọ , “ A sẹro rọyen nẹ abọ rẹ odju vẹ osio ? ”
Ọ da ta , “ Ẹjo , ọnana yen me hirharoku odju vẹ osio rọ ma gan kparobọ re .
Ihwo buebun je tobọ davwẹngba ayen vwọ guọghọ re . ”
Ọkiọvo , o se gbewunu nẹ ‘ Die yen e vwo ruo ? ’
Vwẹ idjerhe vuọvo na , Baibol na họhọ oma yena .
Ọyen ọbe rẹ awanre , rọ ghwo vrẹ ẹbe efa buebun .
Ẹbe efa ri krire je herọ .
Ẹkẹvuọvo , kerẹ ema rẹ awanre yena ri kporonri , je guọghọ bekun na , buebun rẹ isiesi rẹ awanre guọghọre mamọ fikirẹ ikpe buebun re wanvrẹ re .
Kerẹ udje , a rhoma reyọ vwọso oborẹ ẹbe tiọyena ta kpahen isayẹnsi jovwo fikirẹ erianriẹn kpokpọ re rhe vwomaphia enẹna .
Ọke buebun , ukperẹ odjekẹ rayen kpahen omaesivwon vwọ vwẹ ukẹcha phia , e me rhoma so ukuoma .
Buebun rẹ isiesi rẹ awanre tiọyena rha họhọ oborẹ ayen hepha ọke re vwo tu si aye - en , ẹbẹre evo ghuọghọre yẹrẹ ghwruru .
Ẹkẹvuọvo , Baibol na fẹnẹre .
Dedenẹ a ton esio rẹ Baibol na phiyọ vwẹ ikpe re vrẹ ujorin 35 re wanre na , ọ je hẹ abavo .
Dede nẹ ihwo davwẹngba abọ buebun rẹ ayen vwọ torhẹ yẹrẹ dobọ rẹ ese rọyen ji vwẹ ikpe ujorin evo re wanre na , jẹ emu ọvuọvo se ru eta rẹ Baibol na - a .
Erianriẹn re vwomaphia nonẹna se dje Baibol na phiyọ ẹbe rẹ awanre - e , ukperẹ ọtiọyen , Baibol na ta eta kpahen obo re cha phia vwẹ obaro na . ​ — Ni ekpeti na “ O Kpo Awanre re Gbanẹ Ọ Ka Obaro kẹ Ọke Rọyen ? ”
Jẹ wo se roro , ‘ A ghene sa vwẹ iyono rẹ Baibol vwo ruiruo vwẹ ọke rẹ avwanre na ? ’
A vwọ kpahenphiyọ , nọ oma wẹn : ‘ Erhọ yen ebẹnbẹn re ma gan rẹ ihworakpọ hirharokuẹ nonẹna ?
Erhọ yen me muoshọ ? ’
Ọkiọvo , wo che roro kpahen ofovwin , aphopho na ro miovwinrin enẹna , ozighi yẹrẹ umiovwon .
Asaọkiephana gbe roro kpahen oborẹ Baibol na yonori .
Wo vwo ruẹ ọtiọyena , nọ oma wẹn , ‘ Ihwo de ru nene iyono nana , akpọ na che yovwinphiyọ ? ’
ẸGUỌNỌ VẸ UFUOMA
“ Ebruba kẹ ihwo rẹ ufuoma : kidie e che se ayen emọ rẹ Ọghẹnẹ . ”
( Matiu 5 : 9 ) “ Udu wẹn da gba , wọ vẹ ohwo ọvuọvo ghwọ - ọ . ” ​ — Rom 12 : 18 .
ARODỌVWẸN , EVWOGHOVWON
“ Ebruba kẹ ihwo ri ni aruẹdọn : kidie ihwo efa ki ji ni aruẹdọn kẹ ayen . ”
( Matiu 5 : 7 ) “ Ohwohwo chirako kẹ ohwohwo , fobọ si ophu nẹ evun rere ohwohwo vwo ghovwo ohwohwo nẹ otọ rẹ evun rhe : kirobo rẹ Ọrovwohwo vwo ghovwo na , eriyin we ji vwo ghovwo rhe . ” ​ — Kọlose 3 : 13 .
OYERINKUGBE RẸ IHWO EJE
Ọghẹnẹ “ ma ihwo phihọ ẹgborho ọvuọvo nẹ e dia enu rẹ akpọ na . ”
( Iruo Rẹ Iyinkọn Na 17 : 26 ) “ Ọghẹnẹ ghwẹ oma hẹ abọvo jẹ ọvo vwo - o ; ẹkẹvuọvo vwẹ ẹgborho kẹgborho ohwo rọ djẹ oshọ rọye ro de ru obo ri shehọ ọye ọ reyọ . ” ​ — Iruo Rẹ Iyinkọn Na 10 : 34 , 35 .
ỌGHỌ VWỌ KẸ AKPỌ NA
“ Ọrovwohwo Ọghẹnẹ da reyọ ohwo na o de phio phihọ udju rẹ Iden na rere ọ sẹro rọye . ”
( Jẹnẹsis 2 : 15 ) Ọghẹnẹ cha “ ghwọrọ ọghwọrọ rẹ akpọ na . ” ​ — Ẹvwọphia 11 : 18 .
UTUOMA KPAHEN URHURU VẸ ỌFANRHIẸN
“ Si oma wẹn nẹ urhuru evwo ; ọ dia efe buebu rẹ ohwo vwori ọye urhuarhọ rọye epha - a . ”
( Luk 12 : 15 ) “ Ẹkẹvuọvo ọfanrhie kugbe oka koka re ijẹfuọn ejobi eyẹ urhuru evwo e jẹn e se odẹ rọye vwẹ ohri rẹ ovwa - an , kirobo ro fori vwẹ ohri rẹ ihwo efuanfon . ” ​ — Ẹfesọs 5 : 3 .
OHWO RẸ UYOTA , ỌGBOWIAN
Avwanre “ guọnọ ruẹ emu rẹ ọghọ vwi kemu kemu ejobi . ”
( Hibru 13 : 18 ) “ E jẹn ohwo ro cho uji jẹ uji vwo , ẹkẹvuọvo e jẹn vwẹ obọ rọye wian . ” ​ — Ẹfesọs 4 : 28 .
ỌGHANROVWẸ RA VWỌ CHỌN IHWO EFA UKO
“ Yono otu rẹ oma rhọ , cha otu rẹ evwiẹre uko , chirako rẹ ayen ejobi . ”
( 1 Tẹsalonaika 5 : 14 ) “ Te asan rẹ emephran orivwi kugbe eyauku re hẹ ukpokpogho . ” ​ — Jems 1 : 27 .
Ọ dia Baibol na ghwe di kere iruemu nana - a .
Vwẹ idjerhe ra da sa vwẹ ayen ruiruo , o yono avwanre nẹ a vwẹ ẹro rọ ghanre vwo ni ayen , je vwẹ ayen ruiruo kẹdẹ kẹdẹ .
Siẹrẹ ihwo buebun da vwẹ iyono re djunute na vwo ruiruo , ebẹnbẹn rẹ ihworakpọ hirharoku nonẹna rhe shekpotọ ?
Ọtiọyena , a guọnọ iyono rẹ Baibol na nonẹna vrẹ ọke rẹ jovwo !
Jẹ , die yen iyono rẹ Baibol na se ru kẹ wẹ enẹna ?
Ohwo rọ ma ghwanre rọ dia otọrakpọ na re tare nẹ “ iruo rọye vọnre vẹ aghwanre , ” yẹrẹ iruo yen e vwo vughe ohwo ro vwo aghwanre .
( Matiu 11 : 19 ) Wọ rhọnvwe phiyọ ota yena ?
Iruo rẹ aghwanre yen e se vwo vughe .
Ọtiọyena , wo se roro : ‘ Ọ da dianẹ Baibol na vwo odjekẹ re se vwo ruiruo , o rhe fo nẹ o djobọte akpeyeren mẹ ?
Mavọ yen ọ sa vwọ vwẹ ukẹcha kẹ vwẹ vwẹ ebẹnbẹn ri mi hirharokuẹ enẹna ? ’
Roro kpahen udje ọvo .
Delphine * ọyen ohwo ro yeren akpọ rẹ omavwerhowẹn .
Siẹvuọvo na , erọnvwọn evo da rhe va abọ .
Ọmọtẹ rọyen rọ dia eghene ghwuru .
Orọnvwe rọyen fanre .
Uweren da rhe gan kẹ .
Ọ da ta : “ Me rha riẹn oka rẹ ohwo re me hepha - a ​ — ọmọ , ọshare vẹ uwevwin va wẹ abọ .
Ki mi no nẹ mi rhe fo ohwo ro yeri - in kidie mi rhe vwo iphiẹrophiyọ vwọ kẹ obaro na - a . ”
Ọnana yen obọ rẹsosuọ rẹ Delphine rhe mrẹ uyota rẹ eta nana : “ Ikpe rẹ akpọ rẹ avwanre ujorha gbe ihwe , eyẹ ọkeọvo ugbegangan o vwo te ujọne ; dede na ẹdẹ rẹ akpọ rayen vọnre vẹ omaesuo vẹ ukpokpogho ; nananana ayen wanvrẹn nure , avwanre ke rhan yanran . ” ​ — Une Rẹ Ejiro 90 : 10 .
Vwẹ ọke ọtiọyẹna , Delphine da guọnọ ukẹcha vwẹ Baibol na .
Oborẹ Baibol na ru kẹ gberunu .
Kirobo rẹ iyovwinreta erha re vwọ kpahen ọnana che dje , ihwo efa buebun mrẹrẹ nẹ Baibol na vwẹ ukẹcha kẹ ayen ọke rẹ ayen vwọ reyọ uchebro rọyen vwo ruiruo vwẹ ọke rẹ ebẹnbẹn .
Ayen rhe mrẹ nẹ Baibol na họhọ oma re djunute siẹvore vwẹ ọtonphiyọ rẹ uyovwinrota nana .
Ọ fẹnẹ ẹbe buebun re ghwa , a rha sa vwẹ ayen ruẹ emu vuọvo - o .
Ọ hẹ ọtiọyen kidie nẹ orọnvwọn ọfa yen e vwo ru Baibol na ?
Ota rẹ Ọghẹnẹ yen evun rọyen gbanẹ ọ rẹ ohworakpọ ? ​ — 1 Tẹsalonaika 2 : 13 .
Ọkiọvo , wọ je mrẹ nẹ ikpe rẹ ohwo yeren akpọ krẹnre , ọ je vọn vẹ okpetu .
Ọke rẹ okpetu de bun nọ kẹ wẹ , tivọ yen wọ da guọnọ onẹrhẹvwe , ukẹcha vẹ uchebro ra sa vwẹroso ?
E jẹ e roro kpahen idjerhe erha rẹ Baibol na da sa chọn wẹ uko vwẹ akpeyeren .
O se yono uwe obo wọ sa vwọ
kẹnoma kẹ ebẹbẹn ọ da dia obo wo se ru .
rhuẹrẹ ebẹnbẹn phiyọ ọke re da vwomaphia .
yerin ghene ẹdia rẹ wo che se wene - e .
Iyovwinreta re vwọ kpahen ọnana cha ta ota kpahen ẹdia erha nana .
Vwevunrẹ uyovwinrota nana vẹ erha re vwọkpahọn , e wene edẹ evo .
Baibol na tare nẹ ẹwẹn rẹ Ọghẹnẹ yen e vwo si uchebro rehẹ evun rọyen , nẹ ọ “ vọnre vẹ erere kẹ uyono , ẹghwọkuo , ẹrhuẹrẹ phiyọ . ”
( 2 Timoti 3 : 16 , NW ) Eta yena uyota ?
Roro kpahen oborẹ aghwanre rọhẹ Baibol na vwẹ ukẹcha kẹ ihwo vwọ kẹnoma kẹ ebẹnbẹn evo re ma gan vwẹ akpeyeren , ebẹnbẹn na rha sa vwẹ owọ muotọ - ọ .
Delphine , re djunute vwẹ uyovwinrota ra wan vrẹ na tare nẹ ẹnwan rọyen nẹrhẹ o rhi vwo uruemu ra vwọ da udi vroma .
Ọ dia Baibol na tare nẹ e jẹ udi ẹda - a , ẹkẹvuọvo ọ tare nẹ “ Wọ dia ọvo vwẹ usun rẹ ọgba - idi na - a . ”
( Isẹ 23 : 20 ) A tare nẹ udi ẹda vroma so ebẹnbẹn kẹ omakpokpọ rẹ ohwo , ọ nẹrhẹ orọnvwe fan , ọ je so ughwu kẹ ihwo buebun kukpe kukpe .
A sa kẹnoma kẹ buebun rẹ ebẹnbẹn nana siẹrẹ ihwo de nene eta rẹ aghwanre rehẹ Baibol na .
Delphine ru ọtiọyen .
Asaọkiephana , enẹ kọyen ọ tare : “ Me rhe mrẹvughe nẹ udi si ẹnwan mẹ no - o .
Me reyọ eta rehẹ Filipae 4 : 6 , 7 , vwo ruiruo , rọ tare : ‘ Wa ro ẹnwan rẹ emuọvo - o . . . ta ọdavwẹ wẹn kẹ Ọghẹnẹ . ’
Kason kason rẹ iroro na da kọn rhe , rẹ ẹnwan na da gan nọ , ke me ta ọdavwẹ mẹ kẹ Jihova vwẹ ẹrhovwo .
Me vuẹ kemu kemu ro kpokpo uvwe ẹwẹn , ophu , ọmiaovwẹ , ofudjevwe , me je vuẹ nẹ ọ chọn vwẹ uko mi se vwo vwo iroro ro shephiyọ .
Ọke de rhie , ke me davwẹngba me vwọ kpairoro vrẹn iroro yena eje .
Uruemu rẹ ẹrhovwo ẹnẹ chọn vwẹ uko vwọ tẹnrovi oborẹ mi vwori ukperẹ me vwọ tẹnrovi oborẹ mi vwori - i .
Mi brorhiẹn nẹ me rha cha da udi ọfa - a .
Kidie ufuoma ro te vwe obọ na pha ghanghanre , me guọnọ kparọ kufia - a . ”
Ebẹnbẹn re so ofudjevwe vẹ jẹ omavwerhovwẹn evwo kẹ ohwo vrẹ ọfanrhiẹn , ghwe bu - un .
Jẹ uchebro rẹ Baibol na sa chọn avwanre uko vwọ kẹnoma kẹ ebẹnbẹn tiọyena , kidie o djunute erọnvwọn evo ri suẹn kpo ọfanrhiẹn , kerẹ udje , a vwọ frẹfrẹ vẹ e vwo nughe rẹ ihwo re banphiyọ .
Eghene ọvo re se Samuel tare nẹ “ ọ pha lọlọhọ , e vwo vwo uruemu ra vwọ frẹfrẹ .
Vwẹ ọke evo , ọ dianẹ kẹ mi vwo ẹwẹn kpahen ohwo na - a , jẹ me sa riẹn nẹ mi je ohwo na , ọyena kọ nẹrhẹ ọ lọhọ kẹ vwẹ mi vwo nene frẹfrẹ . ”
Samuel ko rhi noso nẹ ihwo tanẹ o vwo uruemu ra vwọ frẹfrẹ , tobọ vwẹ ọke ro vwo ẹwẹn ro vwo ru ọtiọye - en , te ẹdia rẹ o de brorhiẹn rọ vwọ vwẹ arogba frẹfrẹ .
Ẹkẹvuọvo , uruemu yena kpokpiro ẹwẹn mamọ .
Ọ da ta asaọkiephana nẹ , “ ọyena orharhe rẹ uruemu kidie ọ nẹrhẹ ohwo vwẹ ọdavwẹ rọyen kobaro . ”
Samuel se uyovwinrota ọvo ra rhuẹrẹ kẹ ighene vwẹ jw.org .
O de roro kpahen Isẹ 20 : 11 , rọ tare : “ Uruemu rẹ omotete ọvo ri dje phia , sẹ obo ro ruẹ shephihọ eyẹ ọ chọre . ”
Mavọ yen ọyena sa vwọ vwẹ ukẹcha kẹ ?
Samuel kọ rhe mrẹvughe nẹ uruemu ẹfrẹfrẹ rọyen na chọre .
Ọ da ta enẹna nẹ , “ Me je mrẹvughe nẹ eghene ro vwo uruemu ra vwọ frẹfrẹ kọn iruemu re cha nẹrhẹ o vwo ebẹnbẹn vwẹ orọnvwe rọyen vwẹ obaro .
Ki mi roro kpahan oborẹ aye re me cha reyọ che ru siẹrẹ ọ da mrẹ nẹ mi nene aye ọfa frẹfrẹ .
Ọyena chọn vwẹ uko vwọ riẹn nẹ uruemu yena vẹ ebẹnbẹn usun .
Kidie nẹ ọ pha lọlọhọ e vwo ruo , nẹrhẹ ọ dia uruemu ro shephiyọ - ọ . ”
Samuel de siobọ nẹ uruemu yena .
Kidie nẹ ọ kẹnoma kẹ ẹfrẹfrẹ , kọ je sa kẹnoma kẹ ọfanrhiẹn .
Ẹdia rẹ Antonio tobọ bra vrẹ ọ re djunute na : O muomaphiyọ ughe eno rẹ ihwo re banphiyọ .
Dede nẹ ọ rọnvwọn aye ro vwo ẹguọnọ kpahen mamọ , jẹ o ji shufi rẹ uruemu na nọke ra ruọke .
Ọ tare nẹ eroro kpahen 1 Pita 5 : 8 ghene vwẹ ukẹcha kẹ mamọ .
Ọ tare nẹ “ Jẹn ẹro hiẹ wẹ , rhẹrẹ .
Ukọn wẹn idẹbono na ọ rọ rhẹrẹ kerẹ okpohrokpo rọ guan , ro guọnọ obo rọ rọ . ”
Antonio da ta : “ Ihoho rẹ ihwo re banphiyọ riariẹ avwanre phiyọ vwẹ akpọ na , ihoho tiọyena sa dia ẹwẹn ohwo krekri .
Owọrota yena vwẹ ukẹcha kẹ vwẹ vwo roro kpahen esiri rẹ ọdavwini rẹ ihoho rẹ ihwo re banphiyọ na .
Ofori me vwọ karophiyọ ugege me da ghwa mrẹ ihoho rẹ ihwo re banphiyọ nẹ obọ rẹ Idẹbono yen i nurhe .
Asaọkiephana me rhe mrẹvughe re nẹ Jihova ọvo yen sa vwẹ ukẹcha kẹ vwẹ vwo ‘ jẹ ẹro hiẹ vwẹ , je rhẹrẹ ’ rere me sa vwọ họnre vwọso erharhe iroro yena rehẹ evunrẹ ubiudu mẹ , re je vwọso orọnvwe mẹ na . ”
Antonio mrẹ ukẹcha rọ guọnọre , o de ji phi uruemu yena kparobọ ukuotọ rọyen .
Ọyena vwẹ ukẹcha kẹ vwọ kẹnoma kẹ ebẹnbẹn re tobọ gan vrẹ ọtiọyen .
Ophẹnre nẹ Baibol na vwo uchebro re sa vwẹ ukẹcha kẹ avwanre vwọ kẹnoma kẹ ebẹnbẹn .
Kẹ ebẹnbẹn re rha vwẹ owọ muotọ re vwo ?
Je ni oborẹ Ota rẹ Ọghẹnẹ sa vwẹ ukẹcha kẹ avwanre vwọ rhuẹrẹ ebẹnbẹn tiọyena phiyọ .
Odjekẹ rẹ Baibol na sa chọn avwanre uko vwọ kẹnoma kẹ ebẹnbẹn evo
Ebẹnbẹn rẹ akpeyeren evo krotọ , ọkiọvo i krotọ te ikpe evo ; e sa vwẹ owọ muotọ nu tavwen avwanre ke riẹn nẹ ayen ebẹnbẹn .
Baibol na kẹ avwanre aghwanre ra sa vwọ rhuẹrẹ ebẹnbẹn tiọyena phiyọ ?
Roro kpahen idje evo .
Rosie da ta : “ Ọkieje yen me vwọ ro ẹnwan kpahen obo re je phia - a . ”
Awọreta rẹ Baibol vọ yen vwẹ ukẹcha kẹ ?
Ọvo usun rayen yen Matiu 6 : 34 : “ Ovwan gbe ro ẹnwan kpahe odẹ - ẹ , kidie odẹ re ro ẹnwan rẹ oma roye .
Jen ukpokpogho rẹ ẹdẹ na te kẹ ẹdẹ na . ”
Rosie da tanẹ eta rẹ Jesu yena vwẹ ukẹcha kẹ vwọ dobọ ra vwọ ro ẹnwan kpahen obo re sa phia odẹ rọ cha na ji .
Ọ da je ta : “ Me rha tobọ ro ẹnwan kpahen obo re je phia - a , ebẹnbẹn mẹ ji bun . ”
Yasmine ji noso nẹ ọ je ro ẹnwan gan nọ .
“ Me viẹ vwẹ ẹdẹ evo , me je sa vwerhen vwẹ ason evo - o .
Ke me rhe mrẹvughe nẹ iroro echọchọ mu vwe rọ . ”
Ẹkpo rẹ Baibol vọ yen vwẹ ukẹcha kẹ ?
Ọ da rionbọ kpo 1 Pita 5 : 7 : “ Vwẹ ẹnwan wẹn ejobi vwọ ya [ Ọghẹnẹ ] , kidie ọye re vwẹ ẹro te we . ”
Yasmine da ta : “ Ọke vwọ yanran na , je me nẹrhovwo rhe Jihova , ọ da kpahenphiyọ ẹrhovwo mẹ .
Kọ ghwa họhọ nẹ e mu okpoghwa nẹ uyovwin mẹ .
O ji vwo ọke evo rẹ iroro echọchọ na je vwọ cha , ẹkẹvuọvo me riẹn oborẹ mi se vwo yerin ghene ayen enẹna . ”
Eghene aye ọvo re se Isabella da ta : “ Mi rorori nẹ uruemu e vwo gbeghẹrẹ hẹ evunrẹ ọbara kidie ọsẹ mẹ ji gbeghẹrẹ .
Me kpairoro vrẹ erọnvwọn eghanghanre ri fori nẹ mi ru , rere mi vwo jẹ orọnvwọn vuọvo eruo , mi di vwo rovwoma yẹrẹ ni TV .
Ọyen orharhe rẹ uruemu kidie otoroba ofudjevwe , ọ je nẹrhẹ ohwo ruiruo ro fiotọ - ọ . ”
A mrẹ uchebro rọ chọn rọ uko vwẹ 2 Timoti 2 : 15 , rọ tare : “ Ru obo rẹ udu wẹn gbare re wọ vwẹ oma wẹn kẹ Ọghẹnẹ kerẹ ohwo ọvo ra jẹreyọ , ọwena rẹ oma jẹvuọ . ”
Isabella da ta , “ Me guọnọ nẹ oma rẹ iruo mẹ vo Jihova kidie nẹ mi gbeghẹrẹ - ẹ . ”
O ru ewene mamọ re .
Ọtiọyen Kelsey je ta : “ Mi de vwo iruo rẹ mi che ru , me fobọ ruo - o , jokpanẹ nẹ ọke re bru kẹ vwẹ joma te re .
Ke me vie , me gbe sa vwerhẹ - ẹn , ke me je ro ẹnwan .
O shephiyọ kẹ vwẹ kakaka - a . ”
Kelsey mrẹ ukẹcha vwẹ Isẹ 13 : 16 : “ Erianriẹn ohwo ro vwo iroro vwo ruẹ emu kemu ejobi , ẹkẹvuọvo ẹkpa vwẹ ughẹnghẹn rọye nẹ . ”
Ọ da ta obo ro yono vwo nẹ ẹkpo rẹ Baibol yena rhe : “ Ọyen emu rẹ aghwanre e vwo muegbe phiyotọ .
Asaọkiephana , mi vwo ẹbe rẹ mi si ọrhuẹrẹphiyotọ mẹ phiyọ , ọnana vwẹ ukẹcha kẹ vwẹ vwọ nabọ vwẹrote iruo mẹ , me rha yanjẹ ọvuọvo vwo hẹrhẹ imibrẹro ri chekọ bẹsiẹ ọke na vwo re - e . ”
Kirsten tare nẹ “ ọshare rọyen yanjẹ ọyen vẹ emọ ẹne vwo vwẹ orọnvwe rayen . ”
Ẹkpo rẹ Baibol vọ yen vwẹ ukẹcha kẹ ?
Isẹ 17 : 17 da ta : “ Igbeyan vwo ẹguọnọ kpahe ohwo kọke kọke , e vwiẹ oniọvo kpahe ohwo fiki rẹ ẹdoja . ”
Kirsten guọnọ ukẹcha mie ihwo efa re je ga Jihova kerẹ ekpuyovwin rọyen .
Ukẹcha vọ yen ọ mrẹre ?
“ Igbeyan mẹ vwẹ ukẹcha kẹ vwẹ vwẹ idjerhe sansan !
Ayen mu erọnvwọn ra sa ria vẹ iflawa phiyọ anurhoro mẹ .
Abọ erha yen a vwẹ ukẹcha kẹ vwẹ vẹ emọ mẹ vwọ kua vwo nẹ uwevwin ọvo kpo ọfa .
Ọvo guọnọ iruo kẹ vwẹ .
Ọkieje yen igbeyan mẹ vwọ vwẹ ukẹcha kẹ vwẹ . ”
Delphine re djunute vwẹ ẹsosuọ na , ji nene ẹdia rẹ orhuvwohwo muabọ .
Ọna yen obo rọ tare ọke rẹ emu eje vwọ va abọ nu : “ Kọ họhọ nẹ me hẹ otafe rẹ oghwa rẹ ihworakpọ hepha ri mi vwo nẹ ayen .
Ke me rhe mrẹ oma mẹ vwẹ ẹdia rẹ ọruvwohwo . ”
Ẹkpo rẹ Baibol ọvo rọ vwẹ ukẹcha kẹ yen Une Rẹ Ejiro 68 : 6 : “ Ọghẹnẹ vwẹ uwevwi kẹ ohwo ra kua jovwo dia . ”
Ọ da ta : “ Me riẹnre nẹ ọ dia uwevwin re rhiẹro mrẹ yen owọrota yena ta ota kpaha - an .
Ukperẹ ọtiọyen , me rhe mrẹvughe re nẹ Ọghẹnẹ kẹ avwanre uwevwin rọ dia asan me da mrẹ ihwo ri ghini vwo ẹguọnọ mẹ , ri ji vwo ẹguọnọ rẹ Jihova .
Jẹ me riẹnre nẹ mi che se sikẹre ihwo efa - a , jokpanẹ ki mi sikẹre Jihova tavwen .
Ọtiọyena Une Rẹ Ejiro 37 : 4 vwẹ ukẹcha kẹ vwẹ vwẹ ẹdia nana : ‘ Jẹn oma rẹ Ọrovwohwo vwerhe owẹ kọ vwẹ obo rẹ udu wẹn guọnọre kẹ wẹ . ’ ”
O de ku ota na phiyọ ọtiọnẹ : “ Me rhe mrẹvughe re nẹ ofori mi vwo sikẹre Jihova ganphiyọ .
Ọyen ugbeyan ro me yovwin kparobọ .
Mi de si erọnvwọn re mẹ vẹ ihwo efa se ru rere oma vwọ vwerhen ovwẹ phiyotọ , ọnana kọ sa nẹrhẹ me dia ugbeyan rẹ ihwo re je dia igbeyan rẹ Ọghẹnẹ .
Mi yonori nẹ erhuvwu rẹ ihwo yen ofori nẹ me tẹnrovi , rere mi ji nene ayen yenri vwẹ ọtiọyen . ”
Vwọrẹ uyota , igbeyan re ga Ọghẹnẹ dia ihwo re gbare - e .
Iseri rẹ Jihova ji vwo oka rẹ ebẹnbẹn rẹ ihwo efa vwori .
Ẹkẹvuọvo , uyono rẹ Baibol mu ihwo vwọ vwẹ ukẹcha kẹ ihwo efa kọke kọke uphẹn na de rhiephiyọ .
Ọyen emu aghwanre a vwọ vwẹ ihwo tiọyena vwo mu ugbeyan .
Ẹkẹvuọvo , uchebro rẹ Baibol na sa vwẹ ukẹcha phia kpahen ebẹnbẹn re che se si no asaọkiephana - a , kerẹ ọga rọ bẹn esivwo yẹrẹ uvweri ?
Wọ da vwẹ uchebro rẹ Baibol vwo ruiruo ọ cha vwẹ ukẹcha kẹ vwẹ vwọ mrẹ uvi rẹ igbeyan
O vwo ebẹnbẹn evo re che se si no yẹrẹ kẹnoma kẹ enẹna - a .
Kerẹ udje , ọ da dianẹ ohwo wo vwo ẹguọnọ kpahen ghwuru , yẹrẹ wọ honvwan ọga rọ bẹn esivwo , ọke ọvo o vwo obo wo che se ru vrẹ wo vwo yeren ghene - e .
Baibol na sa vwẹ ukẹcha phia vwẹ ẹdia tiọyena ?
Rose da ta : “ Mi vwo ọga rọ so emiavwe ọgangan kẹ vwẹ .
Oka rẹ akpọ rẹ mi yerẹn de rhi shekpotọ . ”
Ọvo usun rẹ edavwẹ re ma rho kẹ yen ebẹnbẹn ro vwo mu ẹwẹn phiyọ eyono rẹ Baibol vẹ irueru efa vwẹ ẹga rọyen .
Ẹkẹvuọvo ọ mrẹ ukẹcha vwo nẹ eta rẹ Jesu rehẹ Matiu 19 : 26 : rẹ Jesu vwọ tanẹ emu vuọvo “ sa bẹn kẹ Ọghẹnẹ - ẹ . ”
Rose yonori nẹ idjerhe sansan herọ re se vwo ru uyono .
Kidie nẹ ọga rọyen nẹrhẹ ọ bẹn kẹ ro vwo se ẹbe ọkievo , Baibol vẹ ẹbe re ru phiyọ uhworo kọyen ọ kerhọ kẹ .
* Ọ da ta : “ Mane kẹ eyena herọ jovwo - o , me rha riẹn oborẹ me sa vwọ sẹro rẹ oyerinkugbe mẹ vẹ Jihova - a . ”
Ọke rẹ Rose vwo muomaphiyọ kidie nẹ o rhe se ruẹ obo ro ruẹ jovwo - o , ọ da mrẹ uchebro vwo nẹ eta rehẹ 2 Kọrẹnt 8 : 12 : “ Kidie omaẹcha na da hẹ etiyin , ka sa reyọ kirobo rẹ ohwo na vwori , ọ dianẹ kirobo rẹ ohwo na je evwo - o . ”
Eta yena nẹrhẹ Rose karophiyọ nẹ Ọghẹnẹ vwo omavwerhovwẹn kpahen obo ro ruẹ na , kidie ọyen asan rẹ ẹgba rọyen teri .
Delphine , re djunute siẹvure da ta : “ Ọke rẹ ọmọtẹ mẹ rọhẹ ẹgbukpe 18 vwo ghwu , ọ da vwẹ mamọ te ẹdia rẹ mi de roro nẹ me rha sa dia ọfa - a .
Emu vuọvo re che se shephiyọ - ọ . ”
Ẹkẹvuọvo ọ mrẹ uchebro vwẹ eta rehẹ Une Rẹ Ejiro 94 : 19 , rẹ ọbuine na da ta kẹ Ọghẹnẹ : “ Ọke rẹ ẹnwan rẹ udu mẹ de rhi buphihọ , uchebro wẹn kọye sasa ẹnwẹ mẹ . ”
Ọ da ta : “ Me da nẹrhovwo rhe Jihova nẹ ọ chọn vwẹ uko vwọ mrẹ erọnvwọn re cha sasa ẹwẹn mẹ . ”
Ọ da vwomakpahotọ kẹ iruo rẹ ẹga .
Ọke vwọ yan obaro , ọ da vwẹ oma rọyen dje ikọlọ - pẹnso rẹ omotete , ọ da tobọ vwirhin , a je reyọ vwo siẹ .
Vwẹ idjerhe vuọvo na , dede nẹ o muomaphiyọ , ọ mrẹvughe nẹ ọ je sa vwẹ ukẹcha kẹ ihwo efa .
Ọ da ta : “ Ke me rhe mrẹvughe nẹ ọke me da vwẹ iyono rẹ Baibol vwọ vwẹ uchebro kẹ ohwo re me vwẹ Baibol vwo yono , ọyena idjerhe rẹ Jihova wan sasa ẹwẹn mẹ . ”
O de si odẹ rẹ ihwo sansan vwẹ Baibol re je rioja rẹ uvweri ọgangan phiyotọ .
Ọ da rhe mrẹvughe nẹ “ ayen eje ihwo re nabọ nẹrhovwo . ”
Ọ je mrẹvughe nẹ “ Jihova cha kpahenphiyọ ẹrhovwo avwanre - e siẹrẹ avwanre de rhurhu Baibol na . ”
Uyono rẹ Baibol yono Delphine orọnvwọn ọfa , ọyen a vwọ tẹnrovi obaro na ukperẹ e vwo mu ẹwẹn kpahen obo re wanre .
Iphiẹrophiyọ re djunute vwẹ Iruo Rẹ Iyinkọn Na 24 : 15 vwẹ uchebro kẹ : “ Evrẹnushi herọ kẹ ihwo te ihwo ọsoso te i ri jẹ ọsoso ẹdia . ”
Mavọ yen imuẹro rọyen gan te nẹ Jihova cha rhọvwọn ọmọtẹ rọyen ?
Delphine da kpahenphiyọ onọ na komobọ .
“ Me mrẹ ọmọtẹ mẹ vwẹ obaro na .
Mi ru ọrhuẹrẹphiyotọ rẹ me vẹ ọmọ mẹ cha vwọ heha kugbe nure .
Me mrẹ ekpuyovwin mẹ vẹ ọmọtẹ mẹ vwevunrẹ ogba oyoyovwin , kirobo me mrẹrẹ , ji vwo ẹguọnọ rọyen ọke mi vwo vwiẹ . ”
Buebun rẹ uhworo tiọyena herọ vwẹ wẹbsaiti rẹ jw.org / urh .
Baibol na sa chọn wẹ uko vwọ mrẹ uchebro vwẹ ọke rẹ ebẹnbẹn
Ẹkpahọnphiyọ rẹ Baibol na phẹnri .
Ọ da ta : “ Ọrovwohwo si kẹrẹ otu ri sere ejobi , ayen ejobi ri sere vwẹ uyota , O ruẹ ẹguọnọ rẹ otu re djẹ oshọ rọye gba , ọye ọvo ri nyo oviẹ rayen , o mi sivwi ayen . ”
( Une Rẹ Ejiro 145 : 18 , 19 ) Ọyena vwerhen oma !
Ẹkẹvuọvo , mavọ yen Ọghẹnẹ kpahanphiyọ ẹrhovwo rẹ ihwo re ghene guọnọ odjekẹ rọyen ?
Ọ KẸ AVWANRE ẸGBA :
Ẹbẹnbẹn sa so ofudjevwe kẹ avwanre vwọrẹ ugboma , iroro , kugbe vwọrẹ ẹwẹn .
( Isẹ 24 : 10 ) Ẹkẹvuọvo Jihova “ vwẹ ogangan kẹ ohwo rẹ oma rhọ ; ọ rẹ ogangan rheri - i ọ me vwọ ba kẹ . ”
( Aizaya 40 : 29 ) Ọyinkọn Pọl ro chiranko rẹ edavwini sansan da ta : “ Mi se ru emu ejobi vwi Kristi rọ kẹ vwẹ ogangan . ”
( Filipae 4 : 13 ) Ẹwẹn ọfuanfon rẹ Ọghẹnẹ vwẹ ukẹcha kẹ Pọl .
Wọ je sa nokpẹn rẹ ukẹcha ẹwẹn ọfuanfon mie Ọghẹnẹ . ​ — Luk 11 : 13 .
Ọ KẸ AVWANRE AGHWANRE :
Kọ da rha dianẹ wọ guọnọ ukẹcha wo vwo vwo ẹruọ rẹ uchebro rẹ Baibol , je reyọ vwo ruiruo vwo ?
Odibo Jems de si : “ Ohwo ro rhe vwo aghwanre vwẹ usun rẹ ovwa - an , e jọ nọ vwẹ obọ rẹ Ọghẹnẹ , ọye ri se siobọ nẹ kemu kemu kẹ ohwo , ọ ghwọ kuẹ ohwo - o ; kọ vwọ kẹ . ”
( Jems 1 : 5 ) Wo se ru nene ẹrhovwo wẹn siẹrẹ wo de se Baibol na je reyọ iyono rọyen vwo ruiruo .
( Jems 1 : 23 - 25 ) Wo vwo ruẹ ọyena ye , ko wọ cha mrẹ aghwanre rọhẹ ota rọyen .
Ọ KẸ AVWANRE UFUOMA :
Wọ da tobọ ro ẹnwan ọgangan dede , Jihova sa vwẹ ukẹcha kẹ wẹ vwọ sasa ẹwẹn wẹn .
Ota rọyen tare : “ Wa ro ẹnwan rẹ emuọvo - o , ẹkẹvuọvo vwi kemu kemu orẹ kugbe oyare kugbe ẹkpẹvwẹ ta ọdavwẹ wẹn kẹ Ọghẹnẹ . Ufuoma rẹ Ọghẹnẹ rọ nọ ẹruọ ejobi , kọ yọnrọn udu vẹ iroro rẹ ovwan vwi Kristi Jesu . ”
( Filipae 4 : 6 , 7 ) Yare Jihova nẹ ọ kẹ wẹ ufuoma .
ọ da rha dianẹ ebẹnbẹn wẹn na fobọ notọ - ọ vwo ?
Wo ghwe roro nẹ Ọghẹnẹ kpairoro vrẹ wẹ - ẹn .
Ebẹnbẹn wẹn da tobọ krotọ , Ọghẹnẹ sa kẹ wẹ uduefiogbere vẹ ogangan wo vwo chiranko .
( 1 Kọrẹnt 10 : 13 ) Baibol na veri nẹ ọke cha rẹ ebẹnbẹn rẹ avwanre ejobi che vwo vwoba !
VWẸ ẹro roro nẹ vwọ yan idjerhe ro muebri vwẹ ason .
Dede nẹ o krire rẹ ọnre na she re , wọ riẹnre nẹ wo che ghwru - u , kidie itọshi ro lo mamọ rhe we obọ .
Wọ da vwẹ itọshi na vwo ni otọ , wọ nabọ mrẹ obo rehẹ obaro wẹn .
Wo de rhe vwo ni obaro na , kẹ wọ sa mrẹ idjerhe na sherẹ .
Vwẹ idjerhe evo , Baibol na họhọ itọshi .
Kirobo rẹ avwanre yonori vwẹ iyovwinreta re wanre na , Ota rẹ Ọghẹnẹ sa vwẹ ukẹcha kẹ avwanre vwo phi ebẹnbẹn rẹ avwanre hirharokuẹ kẹdẹ kẹdẹ kparobọ .
Ẹkẹvuọvo , Baibol na ru vrẹ ọtiọyen .
O ji gburukpẹ phiyọ obaro na , rọ nẹrhẹ avwanre sa mrẹ , ji nene idjerhe ro suẹn kpo omavwerhovwẹn rẹ bẹdẹ .
( Une Rẹ Ejiro 119 : 105 ) Vwẹ idjerhe vọ ?
E jẹ avwanre fuẹrẹn idjerhe ivẹ rẹ Baibol na vwọ kẹ avwanre iphiẹrophiyọ kpahen obaro na : 1 Ọ nẹrhẹ e yeren akpọ ro vwotọ , kugbe 2 O yono avwanre obo ra sa vwọ dia ugbeyan rẹ Ọmemama rẹ avwanre bẹdẹ bẹdẹ .
Baibol na kẹ avwanre uchebro re sa nẹrhẹ avwanre rhuẹrẹ ebẹnbẹn rẹ avwanre phiyọ , dedena , Baibol na ghanre nọ ẹbe re se siẹrẹ a da guọnọ ukẹcha .
Ukpe ro vwo yono avwanre nẹ e mu ẹwẹn kpahen ọdavwẹ rẹ avwanre ọvo , o yono avwanre nẹ o vwo erọnvwọn efa re ghanre vrẹ ọdavwẹ rẹ avwanre .
Vwẹ idjerhe yena ọvo yen akpeyeren avwanre se vwo vwotọ .
Kerẹ udje , roro kpahen uyono rẹ Baibol nana : “ Ẹrhovwo herọ kẹ ọkokẹ nọ ohwo ra kẹ . ”
( Iruo Rẹ Iyinkọn Na 20 : 35 ) Vwọ sa karophiyọ ọke wọ vwọ vwẹ ukẹcha kẹ ohwo ?
Yẹrẹ wọ vwọ rhuẹrẹ ọke vwọ nabọ kerhọ kẹ ugbeyan wẹn ọke rọ vwọ ta ẹwẹn rọyen kẹ wẹ ?
Oma rha vwerhe owẹ nẹ wo ru obo re kẹ ohwo ọfa aghọghọ ?
Avwanre mrẹ aghọghọ rọ ma rho siẹrẹ avwanre da kẹ , jẹ e rhẹro rẹ emu vuọvo rhivwi - in .
Ọshare ọvo da ta : “ Ọ cha bẹn mamọ nẹ wọ vwẹ oma wẹn vwo ze , jẹ wọ mrẹ vrẹ oborẹ wo vwo ze - e ​ — takpẹ wo rhẹro rẹ osa vuọvo ọke wo vwo ruo - o . ”
Avwanre da vwẹ oma vwo ze , marho kẹ ihwo ri che se ru ẹse kẹ avwanre rhivwi - in , avwanre cha mrẹ osa .
Avwanre rhe dia ẹbẹre ọvo rẹ erọnvwọn re ma ghanre na .
Vwọrẹ uyota , avwanre nene Ọmemama na wian kuẹgbe komobọ , o ni owian uruemu esiri avwanre kerẹ igho re momiro .
( Isẹ 19 : 17 ) O ni oborẹ avwanre ruẹ kẹ ihwo re guọnọ ukẹcha ghanghanre , o ji ve nẹ ọ cha vwẹ arhọ rẹ bẹdẹ vwẹ iparadaisi vwẹ otọrakpọ na vwọ hwosa kẹ avwanre , ọnana uvi rẹ iphiẹrophiyọ vwọ kẹ obaro na . ​ — Une Rẹ Ejiro 37 : 29 ; Luk 14 : 12 - 14 .
*
Ọ rọ ma rho , Baibol na yonori nẹ avwanre se yeren akpọ ro vwotọ siẹrẹ avwanre da ga Ọghẹnẹ rẹ uyota na rọ dia Jihova .
( Aghwoghwo 12 : 13 ; Ẹvwọphia 4 : 11 ) Siẹrẹ avwanre de ru ọtiọyen , kọyen avwanre ru okpemu ọvo , avwanre nẹrhẹ oma vwerhen Jihova .
Vwọrẹ uyota , ọ vuẹ avwanre : “ Ghwanre . . . rere udu mẹ vwọ ghọghọ . ”
( Isẹ 27 : 11 ) Di roro tavwen , siẹrẹ avwanre de brorhiẹn rẹ aghwanre re mu kpahen iyono rẹ Baibol na , avwanre nẹrhẹ oma vwerhen Ọsẹ rẹ avwanre rọhẹ odjuvwu .
Diesorọ ?
Kidie ọ davwerhọn rẹ avwanre , ọ je guọnọ nẹ avwanre mrẹ erere womarẹ e vwo nene odjekẹ rọyen .
( Aizaya 48 : 17 , 18 ) Vwọrẹ uyota , a vwọ ga ọ rọ ma akpọ vẹ idjuvwu na , ji yeren akpọ vwẹ idjerhe rẹ oma da vwerhọn yen obo ri me yovwin .
2 RA VWỌ DIA UGBEYAN RẸ ỌMEMAMA NA
Baibol na ji yono avwanre nẹ a vwẹ ugbeyan mu Ọmemama rẹ avwanre .
Baibol na tare nẹ “ Si kẹrẹ Ọghẹnẹ , rere o si kẹre owẹ . ”
( Jems 4 : 8 ) Ọkievo , avwanre se vwo ẹwẹn ivivẹ sẹ a ghene sa dia ugbeyan rẹ Ọmemama ro me vwo ẹgba na .
Ẹkẹvuọvo , Baibol na kẹ avwanre imuẹro nẹ siẹrẹ avwanre da “ guọnọ Ọghẹnẹ , ” avwanre cha ghene “ mrẹ ” kidie o “ sheri kẹ avwanre ohwo ọvuọvo - o . ”
( Iruo Rẹ Iyinkọn Na 17 : 27 ) Uchebro rẹ Baibol na ra vwọ dia ugbeyan rẹ Ọghẹnẹ cha nẹrhẹ avwanre yeren omamọ rẹ akpọ vwẹ obaro na .
Vwẹ idjerhe vọ ?
Roro : O vwobo rẹ avwanre davwẹngba te - e , ohwo vuọvo cha sa vrabọ rẹ ughwu rọ dia ọvweghwrẹn avwanre rọ koba - a .
( 1 Kọrẹnt 15 : 26 ) Ẹkẹvuọvo , Jihova ọyen Ọghẹnẹ rẹ bẹdẹ .
O che ghwu - u , ọ je guọnọ nẹ igbeyan rọyen dia bẹdẹ .
Baibol na vwẹ eta nana vwo djisẹ rẹ oborẹ Jihova guọnọ vwọ kẹ idibo rọyen : “ E jẹn udu wẹn dia bẹdẹ ! ” ​ — Une Rẹ Ejiro 22 : 26 .
Mavọ yen wọ sa vwọ dia ugbeyan rẹ Ọghẹnẹ bẹdẹ ?
Yono kpahọn ọkieje vwevunrẹ Ota rọyen Baibol na .
( Jọn 17 : 3 ; 2 Timoti 3 : 16 ) Guọnọ ukẹcha rọyen rere wo se vwo vwo ẹruọ rẹ Baibol na .
Baibol na kẹ avwanre imuẹro nẹ , avwanre da “ nọ vwẹ obọ rẹ Ọghẹnẹ ” ọkieje , ko siobọ nẹ kemu kemu kẹ avwanre .
* ( Jems 1 : 5 ) Ọ rọ koba , davwẹngba reyọ obo wo yonori vwo ruiruo , jẹ Ota rẹ Ọghẹnẹ dia kerẹ “ urhukpẹ kẹ awọ [ wẹn ] kugbe orẹmrẹ kẹ idjerhe [ wẹn ] ” asaọkiephana ra ro bẹdẹ bẹdẹ . ​ — Une Rẹ Ejiro 119 : 105 .
Wọ da guọnọ evuẹ efa kpahen ive rẹ Ọghẹnẹ rẹ arhọ rẹ bẹdẹ vwẹ Iparadaisi vwẹ otọrakpọ na , ni uyovwinrota 3 rẹ ọbe nana , Die Yen Baibol na Se Yono Avwanre ?
rẹ Iseri rẹ Jihova teyenphia .
Iseri rẹ Jihova yono ihwo Baibol ọphẹ , uyono na sa chọn wẹ uko vwo vwo ẹruọ rẹ Baibol na .
Wọ sa vwọ riẹn kpahen ọnana , biko ni ividio na Mavọ Yen E Ruẹ Uyono ri Baibol Wan ?
Wọ sa mrẹ vwẹ jw.org / urh . ( Kpo ẸBE VẸ ERỌNVWỌN EFA > IVIDIO . )
Jihova ọyen Ọghẹnẹ rẹ bẹdẹ , ọ je guọnọ nẹ igbeyan rọyen dia bẹdẹ
IHWO EVO VWO IMUẸRO NẸ . . .
ayen cha sa dia igbeyan rẹ Ọghẹnẹ - ẹ kidie ayen no nẹ ayen irumwemwu yẹrẹ nẹ ayen fonro - o .
Efa nẹ Ọghẹnẹ davwerhọn rẹ avwanre - e .
Die wo rorori ?
OBORẸ BAIBOL NA TARE
Ọghẹnẹ “ vwẹ ẹro sua ohwo rọ dia ọvwata . ”
( Isẹ 3 : 32 ) Avwanre da kerhọ rẹ Ọghẹnẹ , avwanre sa dia igbeyan rọyen .
DIE ỌFA YEN BAIBOL NA SE YONO AVWANRE ?
Ọghẹnẹ guọnọ dia Ugbeyan rẹ avwanre . ​ — Jems 4 : 8 .
Kerẹ Ugbeyan rẹ avwanre , Ọghẹnẹ choma rọ vwọ vwẹ ukẹcha kẹ avwanre , je reyọ vwo ghovwo avwanre . ​ — Une Rẹ Ejiro 86 : 5 .
Igbeyan rẹ Ọghẹnẹ vwo ẹguọnọ rẹ obo ro vwo ẹguọnọ kpahen , ayen ji vwo utuoma kpahen obo ri tuoma . ​ — Rom 12 : 9 .
Wọ da guọnọ evuẹ efa kpahen obo wo se vwo ru obo re vwerhan Ọghẹnẹ oma , ni uyovwinrota 12 rẹ ọbe nana , Die Yen Baibol na Se Yono Avwanre ? , rẹ Iseri rẹ Jihova teyenre .
Wọ je sa mrẹ vwẹ www.jw.org / urh
BAIBOL NA DIA ỌBE RẸ ISAYẸNSI - I , DEDENA Ọ TA OTA KPAHEN OBARO NA .
RORO KPAHEN IDJE EVO .
Akpọ vẹ ophephe re rhiẹromrẹ na vwo ọtonphiyọ ?
Ọkiọvo rọ wanre na , egbaerianriẹn vwo imuẹro nẹ ẹjo yen ẹkpahọnphiyọ rẹ onọ yena .
Asaọkiephana , ayen rhọnvwere nẹ akpọ vẹ ophephe na vwo ọtonphiyọ .
Baibol na ta ọtiọyen ọke grongron vwẹ obuko . ​ — Jẹnẹsis 1 : 1 .
Mavọ yen akpọ na hepha ?
Vwẹ ọke awanre , ihwo buebun rorori nẹ akpọ na hepha pẹpẹghẹ .
Vwẹ ẹgbukpe ujorin iyorin a ke rhe mrẹ ọke avwanre na , egbaerianriẹn ri Grik da tanẹ akpọ na pha ghorien ghorien .
Jẹ ọke grongron vwẹ obuko , kọyen vwẹ ẹgbukpe ujorin ẹrenren a ke rhe mrẹ ọke avwanre na , ohwo ọvo ro siri vwẹ Baibol na re se Aizaya tare nẹ akpọ na “ usikẹ . ” ​ — Aizaya 40 : 22 .
Idjuvwu re rhiẹromrẹ na sa guọghọ ?
Ọgbaerianriẹn rẹ Grik re se Aristotle ro yerin vwẹ ẹgbukpe ujorin rẹne a ke rhe mrẹ ọke avwanre na yonori nẹ akpọ na ọvo yen sa guọghọ , nẹ idjuvwu re vọnre vẹ isio na cha sa guọghọ yẹrẹ wene - e .
Ihwo rhọnvwephiyọ uyono yena vwẹ ikpe ujorin buebun .
Ẹkẹvuọvo , vwẹ ẹgbukpe ujorin 19 rẹ ọke avwanre na , egbaerianriẹn da vwẹ uyono rẹ ẹguọghọ vwọphia .
Uyono na tare nẹ akpọ vẹ odjuvwu re rhiẹromrẹ na guọghọ .
Ọgbaerianriẹn ọvo ro titi uyono kpokpọ nana yen Lord Kelvin , ọ rionbọ kpo oborẹ Baibol na ta kpahen odjuvwu vẹ akpọ na : “ Ayen cha lẹ kerẹ ewun . ”
( Une Rẹ Ejiro 102 : 25 , 26 ) Kelvin vwo imuẹro kpahen oborẹ Baibol na yonori nẹ Ọghẹnẹ se brorhiẹn rọ vwọ dobọ rẹ oghwọrọ tiọyena na ji , ro vwo jẹ obo rọ mare ẹghwọrọ . ​ — Aghwoghwo 1 : 4 .
Die yen yọnre iplanẹti sansan kerẹ akpọ rẹ avwanre hepha na vi ?
Aristotle yonori nẹ erọnvwọn kerẹ isio , ọnre , emeranvwe vẹ efa rehẹ odjuvwu na , e mu ayen phiyọ evunrẹ orọnvwọn rọ hepha ghorien ghorien , ayen rhuọn phiyọ ohwohwo vwẹ evun rọyen , akpọ na kọyen kẹ obevun .
O vwo te ẹgbukpe ujorin 18 rẹ ọke avwanre na , egbaerianriẹn da rhe rhọnvwe nẹ e mu isio vẹ akpọ kugbe iplanẹti efa phiyọ odiodi .
Ẹkẹvuọvo vwẹ ẹgbukpe ujorin 15 tavwen a ke mrẹ ọke avwanre na , ọbe rẹ Job tare nẹ , Ọmemama na “ vwẹ akpọ na ya enu rẹ odiodi . ” ​ — Job 26 : 7 .
DEDE NẸ BAIBOL NA DIA ỌBE RẸ UHUVWU - UN , JẸ Ọ VWẸ UCHEBRO EVO PHIA KPAHEN OMAKPOKPỌ .
Ihwo re muọga dia ọko robọ rayen .
Urhi rẹ Mosis djere nẹ a hẹriẹ ihwo re muọga rẹ oti nẹ asan rẹ ihwo efa hepha .
Idọktọ rhe vwẹ uchebro yena vwo ruiruo ọke rẹ ọtiekọ vwọ phia omarẹ ẹgbukpe 700 re wanre na , uchebro yena je wian te ọke na . ​ — Livitikọs , uyovwin 13 vẹ 14 .
Hworẹ oma wo de djobọte ohwo ro ghwuru .
Tavwen oba rẹ ẹgbukpe ujorin 19 ki te , idọktọ da vwẹ abọ te ihwo ri ghwuru nu , ọke buebun ayen hworẹ abọ rayen tavwen ayen ki re sivwin ihwo re muọga - a .
Uruemu yena so ughwu kẹ ihwo buebun .
Urhi rẹ Mosis tare nẹ kohwo kohwo ro djobọte ohwo ro ghwuru hirhephiyọ ohwo ri jẹfuọn ugege yena .
Urhi na tobọ tanẹ a vwẹ ame vwo ru ohwo tiọyena fon .
Odjekẹ nana ghini toroba omakpokpọ . ​ — Ukeri 19 : 11 , 19 .
Asan re do erọnvwọn ri gberi phiyọ .
Kukpe kukpe yen emọ re vrẹ uriorin iyorin vwo ghwẹ fikirẹ ọga rẹ evun - etue , buebun rayen muọga nana fikirẹ isọn rẹ ihworakpọ ra nabọ do kufia yẹrẹ tọn phiyọ asan ri fori - i .
Urhi rẹ Mosis tare nẹ e bekpẹn rhurhu isọn rẹ ihworakpọ , i mi ji sheri vwọ kẹ asan rẹ ihwo dia . ​ — Urhi Rivẹ 23 : 13 .
Ọke ra vwọ yanvwe ọmọshare .
Urhi rẹ Ọghẹnẹ tare nẹ ẹdẹ ẹrenren de te , a yanvwe ọmọshare re vwiẹre .
( Livitikọs 12 : 3 ) E de vwiẹ ọmọ nu obọ , udughwrẹn ọvo wan tavwen ọbara rọyen ki vwo ẹgba ro se vwo dje .
Vwẹ ọke rẹ Baibol na , tavwen a ke rhe mrẹ ona rẹ omaesivwon re rhoma yovwinphiyọ nonẹna , ọyen emu aghwanre a vwọ hẹrhẹ vrẹ udughwrẹn ọvo tavwen a ke yanvwe ọmọ .
Oborẹ omakpokpọ vẹ iroro wẹn vwo churobọ si ohwohwo .
Egbaerianriẹn vẹ idọktọ tare nẹ e vwo vwo omamọ rẹ ẹwẹn kerẹ aghọghọ , iphiẹrophiyọ , ẹwẹn rẹ ọdavwaro , kugbe owenvwe re vwo ghovwo toroba omakpokpọ rẹ ohwo .
Baibol na tare : “ Udu sasasa yẹ omamọ rẹ uhuvwu , ẹkẹvuọvo erhi ro muomaphihọ nẹrhẹ ibeku rẹ oma ya muẹ . ” ​ — Isẹ 17 : 22 .
© 2018 Watch Tower Bible and Tract Society of Pennsylvania
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba ta ota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IMAGAZINI NANA , re se Uwevwin Orhẹrẹ na , titi Jihova Ọghẹnẹ , rọ dia Osun rẹ odjuvwu vẹ akpọ .
O bru ihwo uche womarẹ iyẹnrẹn esiri rẹ Uvie rẹ Ọghẹnẹ ro che si imwemwu eje no kẹrẹkpẹ , o mi rhe ru akpọ na phiyọ iparadaisi .
O jiro nẹ e vwo esegbuyota kpahen Jesu Kristi , ro ghwuru rere avwanre se vwo vwo arhọ rẹ bẹdẹ , ro ji suẹn asaọkiephana kerẹ Ovie rẹ Uvie Ọghẹnẹ .
Rhavwẹn 1879 , ọyen a vwọ teyen imagazini nana cha re , o titi usuon rẹ akpọ nana - a .
E mu eta rehẹ evun rọyen ejobi kpahen Baibol na .
MAVỌ WỌ SA VWỌ RIẸN OBARO NA ?
3 Obaro Na
4 Ihwo ri Ni Isio na vẹ Ebọepha Sa Nẹrhẹ a Riẹn Obaro Na ?
6 Aroẹmrẹ ri Rugba Re
8 Osunsun ro Se Oseri nẹ Aroẹmrẹ rẹ Baibol na Pha Gbagba
10 Aroẹmrẹ ri Che Rugba
12 Wọ Sa Dia Bẹdẹ Vwẹ Otọrakpọ Na
14 Wẹ Yen Cha Jẹ Ojẹ Oborẹ Akpeyeren Wẹn Cha Dia !
16 “ Ihwo Dẹndẹn ri Che Vwo Otọ Na ”
Wo se roro kpahen oborẹ obaro na cha dia kẹ wẹ vẹ orua wẹn dẹvure ?
Baibol na da ta :
“ Ọvwata cha re ughwẹ rẹ otọ na , kọ dia enu rọye bẹdẹ . ” ​ — Une Rẹ Ejiro 37 : 29 .
Uwevwin Orhẹrẹ nana cha vwẹ ukẹcha kẹ wẹ vwọ riẹn ọhọre rẹ Ọghẹnẹ vwọ kẹ ihworakpọ vẹ otọrakpọ na kugbe obo ro fori nẹ wo ru wọ sa vwọ mrẹ orugba rẹ ọhọre rọyen na .
Wo se roro kpahen oborẹ obaro na cha dia kẹ wẹ vẹ orua wẹn dẹvure ?
Wo rorori nẹ ovwan che fe , gbanẹ ovwan cha dia igbere , ẹguọnọ cha dia gbanẹ ọruvwohwo ?
Wọ cha tọn gbanẹ wo che ghwu ughwu rẹ kpregede ?
Ihwo roro kpahen enọ yena ikpe uriorin buebun re .
Nonẹna egbaerianriẹn yono kpahen obo re phia vwẹ akpọeje , ayen ke ta obo re sa phia vwẹ obaro na .
Dede nẹ buebun rẹ obo rẹ ayen tare rugba , evo ji shefia .
Kerẹ udje , vwẹ ukpe rẹ 1912 , Guglielmo Marconi ro ru imẹshini ọvo re vwo si ovuẹ rhe ohwo phẹre phẹre tare : “ Fikirẹ erọnvwọn ra vwọ hwarhiẹ ovuẹ phẹre phẹre ri she cha na , ofovwin che vwoba . ”
Ọshare ọvo rọ wian vwọ kẹ Decca Record Company , rọ sen uhworo rẹ Beatles vwẹ ukpe rẹ 1962 , vwo imuẹro nẹ ẹko rẹ ihwo ri hworo igita che ghwru nẹ akpọ na .
Ihwo buebun davwẹngba rẹ ayen vwọ riẹn kpahen obo re cha phia vwẹ obaro na vwẹ obọ rẹ ebọepha .
Evo bru ihwo ri yono kpahen isio na ra vwọ kẹ uchebro ; iyono ra vwọ reyọ ẹdia rẹ isio na hepha vẹ ọke re vwo vwiẹ ohwo vwo vughe obaro na rhe vọn imagazini vẹ ẹbe re hwarhiẹ iyẹnrẹn buebun .
Ihwo efa riẹnmie ihwo re tare nẹ ayen vwo ẹgba ra vwọ “ riẹn ” obaro na , ayen ru ọtiọyen siẹrẹ ayen de ni obo ra rhuẹrẹ ikadi re se tarọt phiyọ , ukeri , yẹrẹ e vwo ni ẹhẹrhabọ rẹ ohwo .
Rere ayen sa vwọ riẹn obaro na , ihwo evo vwẹ ọke rẹ awanre ke guọnọ ukẹcha rẹ irherẹn vẹ irherẹn rẹ eya , irherẹn nana ke vuẹ ihwo na ovuẹ ro nẹ obọ rẹ ọghẹnẹ na rhe .
Kerẹ udje , a tare nẹ Ovie Croesus rẹ ẹkuotọ rẹ Lydia ghwa okẹ re ghanre mamọ vwo rhe orherẹn rọhẹ Delphi , Greece , rere ọ sa vwọ riẹn obo re cha phia siẹrẹ ọyen vẹ Cyrus rẹ Persia de phi ofovwin .
Orherẹn na tare nẹ siẹrẹ Croesus de nene Cyrus họnre , a cha ghwọrọ “ usuon ọvo ro vwo ẹgba mamọ . ”
Vẹ uduefiogbere nẹ o che phi kparobọ , Croesus de kpo ofovwin na , ẹkẹvuọvo , usuon rọyen ro vwo ẹgba mamọ na kọyen a ghwọre !
Ọ vwọ dianẹ orherẹn na se odẹ rẹ usuon ra cha ghwọrọ na - a , kọ ra sa họhọ nẹ aroẹmrẹ rọyen na uyota kidie ẹbẹre ọvo che ghini phikparobọ jovwo .
Erọnvwọn ejobi va Croesus abọ fikirẹ ovuẹ rẹ efian yena rọ so oghwọrọ kẹ na .
Kẹ ihwo re guọnọ riẹn kpahen obaro nonẹna womarẹ ebọepha yẹrẹ ihwo efa tiọyena se phi kparobọ re ?
Ihwo ri yono kpahen isio na vwo imuẹro nẹ isio , emeranvwe , kugbe iplanẹti efa djobọte akpeyeren rẹ ohworakpọ .
Ayen tare nẹ ẹdia rẹ iplanẹti , isio vẹ emeranvwe hepha ọke re vwo vwiẹ ohwo djobọte oka uruemu rẹ ohwo na che vwo vẹ oka rẹ akpọ ro che yerin .
Dede nẹ uyono nana tonphiyọ vwẹ Babilọn rẹ awanre , ihwo ji tito nonẹna .
Vwo nene ikekeri ọvo re ruru vwẹ ukpe rẹ 2012 vwẹ United States , Ẹkẹn erha rẹ ihwo ra nọre , rorori nẹ uyono ọtiọyena “ ghwomaphiyọ uyono rẹ egbaerianriẹn , ” ẹkẹn 10 da rha tanẹ ọyen “ uyono rẹ egbaerianriẹn dẹn . ”
Ọyena uyota ?
Ẹjo .
Diesorọ a vwọ ta ọtiọyen ?
Isio na vẹ iplanẹti efa vwo ẹgba ri se vwo djobọte akpeyeren rẹ ihworakpọ kirobo rẹ ihwo ri yono kpahen isio na tare - e .
Ọke buebun , eta rayen dia reghe reghe te ẹdia ro de se shekpahen kohwo kohwo .
Ihwo ri yono kpahen isio nonẹna mu uyono rayen kpahen imuẹro rẹ ihwo awanre rọ tare nẹ iplanẹti sansan na kiẹn akpọ na riariẹ .
Jẹ vwọrẹ uyota , ọnre na yen iplanẹti sansan na kiẹn riariẹ .
Oborẹ ihwo sansan ri yono kpahen isio na ta kpahen ohwo ọvo fẹnẹ .
Ihwo ri yono kpahen isio na ghare ihwo phiyọ ẹdia 12 yẹrẹ oka re se zodiac vwo nene ẹdẹ re vwiẹ ayen .
Kidie nẹ asan rẹ akpọ na hepha weneri vwẹ ikpe uriorin evo rhire na , oka rẹ zodiac ra vwọ riẹn ẹdẹ ọvuọvo rhe shephiyọ vẹ ọke rẹ ọnre na vwọ wan ẹko rẹ isio re vwo mu odẹ yena kẹ - ẹ .
A tare nẹ a sa vwẹ zodiac vwọ riẹn oka rẹ uruemu rẹ ohwo che vwo .
Vwọrẹ uyota , ọ dia uruemu vuọvo yen rhe ihwo re vwiẹre ẹdẹ vuọvo - o ; ẹdẹ re vwiẹ ohwo cha sa nẹrhẹ a riẹn uruemu rẹ ohwo che vwo - o .
Ukperẹ ayen vwo ni ihwo kirobo rẹ ayen hepha , ihwo ri yono kpahen isio reyọ oborẹ ayen vwẹ ẹwẹn roro vwo brorhiẹn .
Ọnana rha dia utuoma rẹ ekueku ?
Nẹ awanre rhe yen ihwo vwo bru ebọepha ra .
Ebọepha evo reyọ ivun rẹ eranvwe vẹ e rẹ ihworakpọ yẹrẹ oborẹ ọhọ sọhrọ ibieka wan vwọ guọnọ otọ rẹ ota .
Efa reyọ oborẹ ẹbe iti hepha yẹrẹ inuhu rẹ ikọfi vwọ mraro .
Nonẹna , ayen vwẹ ughegbe , ubigho , ẹhẹrhabọ , isio vẹ erọnvwọn efa vwọ “ guọnọ otọ ” rẹ oborẹ akpeyeren ohwo cha dia vwẹ obaro na .
Ẹphaẹbọ ọyen idjerhe ra sa vwẹroso ra vwọ riẹn obaro na ?
Ẹjo , kakaka .
E jẹ a nabọ roro kpahen ota na .
Ona rẹ aroẹmrẹ rọ vwọso ohwohwo .
Aroẹmrẹ rẹ ebọepha sansan vwọso ohwohwo .
Ọ da tobọ dianẹ oka rẹ ona vuọvo yen ayen vwo ruiruo , aroẹmrẹ rayen na fẹnẹ ohwohwo .
Kerẹ udje , ohwo da nọ ebọepha ivẹ onọ ọvo kpahen obaro na , ayen ivẹ na da vwẹ ona ọvo vwo ruiruo , ofori nẹ ẹkpahọnphiyọ rayen dia ọvo .
Ẹkẹvuọvo , ọke buebun , ọ sa dia ọtiọye - en .
Ihwo nọ enọ kpahan ena rẹ ebọepha vwo ruiruo .
Ihwo tare nẹ ughegbe yẹrẹ ubigho rẹ ayen vwo ruiruo na erọnvwọn ghevweghe , ayen tare nẹ oborẹ ohwo na ruẹ wan yen ebọepha na nẹ , ọ dia erọnvwọn rẹ ayen vwo ruiruo na - a .
Kerẹ udje , ọboepha rọ tẹn ona cha nọ enọ buebun kpahen ohwo na , ọ me nabọ muẹwẹnphiyọ oborẹ ohwo na ta vẹ obo ro ruẹ rere ọ sa vwọ riẹn erọnvwọn evo kpahen ohwo na .
Vwẹ idjerhe ọtiọyena , ohwo na cha ta erọnvwọn evo kpahen oma rọyen vwọrẹ jẹ ẹriẹn , ọboepha na me tanẹ ọyen yen vuẹ ohwo na obo re cha phia kẹ .
Ebọepha evo mrẹ igho buebun vwo nẹ obọ rẹ ineki rayen vwẹ idjerhe nana .
Uruemu re vwo ni isio na vẹ ephaẹbọ mudiaphiyọ nẹ e brorhiẹn rẹ oborẹ obaro rẹ akpeyeren rẹ avwanre cha dia phiyotọ .
Jẹ ọtiọyen yen ọ ghene hepha ?
Baibol na tare nẹ avwanre vwo ẹgba ra vwọ jẹ oborẹ avwanre segbuyota yẹrẹ oborẹ a guọnọ ru , ọ je tanẹ ojẹ rẹ avwanre djobọte oborẹ akpeyeren avwanre cha dia vwẹ obaro na . ​ — Joshua 24 : 15 .
Inenikristi tobọ vwo erọnvwọn efa re sorọ ayen vwọ sen uyono re vwo ni isio vẹ ephaẹbọ , Baibol vwọso ephaẹbọ rẹ koka koka .
Avwanre mrẹ eta nana vwevunrẹ Baibol na : “ We ja mrẹ ohwo ọvo vwẹ uherevie rẹ ovwan . . . rọ mraro , eyẹ ọbuepha eyẹ ohwo rọ mrorẹ eyẹ ọbo rọ ghwa ihwo ria , eyẹ ohwo ro ruẹ inehweri , eyẹ ohwo ro nene irivwi ta ota eyẹ ọrieda , eyẹ ohwo ro hrẹn .
Kidie ohwo ro ru imu nana yo gbe ẹgua rẹ Ọrovwohwo . ” ​ — Urhi Rivẹ 18 : 10 - 12 .

Vwẹ obuko jovwo , avwanre ta ota kpahen oborẹ orherẹn rẹ Delphi phiẹn Croesus , rọ nẹrhẹ ovie rẹ Persia phio kparobọ .
Ẹkẹvuọvo , vwọ fẹnẹ ọyena , Baibol na vwo aroẹmrẹ ro shekpahen ovie rẹ Pẹsha ro rugba vwẹ kẹdia kẹdia .
Omarẹ ikpe 200 tavwen e ki vwiẹ ovie na , ọmraro rọ dia ohwo rẹ Hibru re se Aizaya se odẹ rẹ Sairọs , o de ji djisẹ rẹ obo ro che phi Babilọn rọ dia orere rode kparobọ .
Aizaya 44 : 24 , 27 , 28 : “ Enẹ Ọrovwohwo tare , . . . ono re ta kẹ ikokodo na nẹ , Kpọ , yamu , ki Mi ru irhie wẹn na kpọ fiotọ , rọ ta kpahe Sairọs , Ọye osuigegede mẹ , ko che ru iroro mẹ ejobi gba ; kọ ta kpahe Jerusalẹm , nẹ Ka cha bọn wẹ , vwọ kpahe uwevwi na nẹ , Ka cha tọn uchivwo wẹn phihọ otọ . ”
Kirobo rẹ ogbikuegbe rẹ ihwo rẹ Grik re se Herodotus tare , isodje rẹ Sairọs da kpọ ame rẹ Urhie rẹ Yufretis rọ djẹ wan orere rẹ Babilọn na kpo asan ọfa .
Ona rẹ Sairọs na da nẹrhẹ isodje rọyen sa wan urhie na rọ kpọ te ugbon ro orere na .
Ọke rẹ Sairọs vwo phi orere na kparobọ nu , o de siobọnu ihwo rẹ Ju re mu kpo eviẹn vwẹ Babilọn , ọ da vwẹ uphẹn kẹ ayen vwo rhivwin ra rhoma bọn Jerusalẹm , ra ghwọre vwẹ ikpe 70 re wanre na .
Aizaya 45 : 1 : “ Enẹ Ọrovwohwo tare kẹ ọmọ rọye rọ vwẹ evwri ghworo na Sairọs , re me yọnrọn obọrhe rọye na , ri mi phi irere na kua kẹ na re me ban ivie phihọ kẹ , ri mi rhie ẹchẹ phihọ hẹrhẹ rere e jẹ ẹchẹ yena ehuho . ”
Isodje rẹ Pẹsha wan ẹchẹ ride ivẹ rehẹ igbẹhe rẹ orere na ruọ , e rhiẹ ẹchẹ na phiyọ vwẹ ẹdẹ yena .
Mane kẹ ihwo rẹ Babilọn riẹn kpahen oborẹ Sairọs guọnọ ruẹ jovwo , ayen ra kanre ẹchẹ na .
Jẹ kirobo rọ hepha , orere na vwo ochọnvwe vuọvo - o .
Ọnana ọvo usun rẹ aroẹmrẹ rẹ Baibol na buebun ri rugba .
* Vwọ fẹnẹ aroẹmrẹ rẹ ihworakpọ rẹ ayen vwẹ urinrin rọyen vwọ kẹ eghẹnẹ rẹ efian , aroẹmrẹ rẹ Baibol na nẹ obọ rẹ Ohwo “ ro dje oba na nẹ ẹtuọhọ rọye rhe nẹ awanre rhe imu ri ji ru - u tanẹ , iroro mẹ ri che mudia , Mi che ru iroro mẹ ejobi gba . ” ​ — Aizaya 46 : 10 .
Ọghẹnẹ rẹ uyota na ọvo , rẹ odẹ rọyen dia Jihova yen cha sa ta oka rẹ ota ọtiọyen .
Odẹ na mudiaphiyọ “ Ọ ro se Ru Kemu Kemu ro Rhere Ẹwẹn . ”
Odẹ na kanrunumu ẹgba rọyen rọ vwọ riẹn , je rhuẹrẹ erọnvwọn phiyọ vwẹ obaro na vwo nene ọhọre rọyen .
Ọ vwẹ imuẹro kẹ avwanre nẹ o che ru kemu kemu ro veri .
Wọ guọnọ riẹn oborẹ aroẹmrẹ rẹ Baibol na ta kpahen ọke rẹ avwanre na ?
Vwẹ ikpe 2,000 re wanre na , Baibol na tare nẹ “ vwẹ oba rẹ ẹdẹ na ẹdẹ ebrabra cha rhe . ”
Oba rẹ ẹdẹ vọ ?
Ọ dia ọ rẹ akpọ na yẹrẹ ọ rẹ ihworakpọ - ọ , ẹkẹvuọvo , ọ rẹ ohra , oshenyẹ vẹ ojaẹriọ rẹ ihworakpọ hirharoku vwẹ ikpe uriorin buebun rhire na .
E jẹ a fuẹrẹn aroẹmrẹ evo ri djerephia nẹ avwanre hẹ “ oba rẹ ẹdẹ na . ”
2 Timoti 3 : 1 - 5 : “ Vwẹ oba rẹ ẹdẹ na . . . , ihwo cha guọnọ omaobọ rẹ ayen nọ , e cha guọnọ igho nọ , i che phuoma nọ , i che ni oma rhuarho nọ , e cha harhe ekan nọ , i gbi che mu ọghọ kẹ esẹ vẹ ini - i , e gbe cha riẹn ẹse - e , e gbe cha guọnọ ẹfuọ - ọn , i gbi vwo omaeririo - o , e gbi se fue ọhọre rẹ aye - en , ri miovwi odẹ rẹ ihwo , ke vẹn ro umwemwu , ke djoma , ki tuoma rẹ emu esiri , ke shẹ ihwo , zighi zighi , ke vọn vẹ ophiẹvwe , ke guọnọ omavwerhe jẹ ẹguọnọ rẹ Ọghẹnẹ vwo , ri muẹ ofian rẹ ẹga baroma ẹkẹvuọvo yẹ ayen sian ogangan rọ herọ . ”
Wọ rhọnvwere nẹ a mrẹ iruemu tiọyena vwẹ oma rẹ ihwo nonẹna ?
Wo se noso nẹ ihwo ri vwo ojevwe romobọ , ẹguọnọ rẹ igho , re je kparoma yen riariẹ avwanre phiyọ ?
Wọ rhọnvwere nẹ ihwo re guọnọ nẹ e ru kẹ ayen ọvo , re rhọnvwan phiyọ ọ rẹ ihwo - o rhi bunphiyọ ?
Aphro herọ - ọ , wọ je cha rhọnvwen nẹ emọ rha kerhọ rẹ esẹ vẹ ini raye - en , ihwo vwẹ asan eje vwo ẹguọnọ rẹ akpọẹriọ nọ ẹguọnọ rẹ Ọghẹnẹ .
Erọnvwọn tobọ miovwẹnphiyọ kẹdẹ kẹdẹ .
Matiu 24 : 6 , 7 : “ We che nyo umri rẹ ofovwi kugbe edo rẹ ofovwi . . . .
Ẹgborho cha vwọ so ẹgborho , uvie cha vwọ so uvie . ”
A tare nẹ ihwo rẹ ofovwin hwe re vwo nẹ ukpe rẹ 1914 rhe , bun vrẹ oduduru 100 , ukeri nana bun vrẹ uchunu ihwo re dia ẹkuotọ evo .
Vwẹ ẹwẹn roro oviẹ , omaemuophiyọ vẹ oja rẹ ọnana soro .
Irere na se yono vwo nẹ echobọ rayen rhe , rẹ ayen de phi oba phiyọ ifovwin re ?
Matiu 24 : 7 : “ Owẹvwe che fi . ”
Ukoko rẹ World Food Programme tare nẹ , “ Vwẹ akpọ rẹ emuọre da herọ vwọ kẹ ihwo ejobi , ihwo oduduru 815 , kọyen ohwo ọvo vwẹ irhinrin je vwẹ evun fefe vwo sherhẹ kẹdẹ kẹdẹ .
Ma bra kparobọ , ohwo ọvo vwẹ erha rioja rẹ ọga rẹ owẹvwen sua . ”
A tare nẹ kukpe kukpe , emọ ri te oduduru erha yen ghwẹ fikirẹ owẹvwen .
Luk 21 : 11 : “ Otọ che mu kpogho . ”
Kukpe kukpe , etọ ri te omarẹ 50,000 yen kpogho .
Omarẹ 100 yen ghwọrọ iwevwin , kukpe kukpe yen ọvo rọ ganre mamọ vwọ phia .
A tare nẹ vwẹ uvwre rẹ ukpe rẹ 1975 fi 2000 , ihwo ri bun te 471,000 yen etọ ri kpoghori hweri .
Matiu 24 : 14 : “ Ka cha ta ota rẹ iyẹnrẹ esiri na wan akpọ na ejobi , rere ọ vwọ dia iseri kẹ ẹgborho na ejobi : tavwe rẹ oba na ki rhi te . ”
Iseri rẹ Jihova ri bun vrẹ oduduru ẹrenren rhe ghwoghwo , ji se oseri rẹ iyẹnrẹn esiri rẹ Uvie rẹ Ọghẹnẹ vwẹ akpọneje , vwẹ etọ ri te 240 .
Ayen ghwoghwo iyẹnrẹn esiri na vwẹ kasan kasan rẹ ayen da mrẹ ihwo .
Aroẹmrẹ na tare nẹ ọke re de ru iruo nana te asan rẹ Ọghẹnẹ guọnọre nu , “ oba na [ ko ] te . ”
Die yen ọyena che mudiaphiyọ ?
Ọyena cha vwẹ usuon rẹ ohworakpọ vwo te oba , usuon rẹ Uvie rẹ Ọghẹnẹ me tonphiyọ .
Ive vọ yen che rugba vwẹ Uvie rẹ Ọghẹnẹ ?
Se kpobarophiyọ rere wọ vwọ riẹn .
Ni uyovwinrota na “ Osunsun ro Se Oseri nẹ Aroẹmrẹ rẹ Baibol na Pha Gbagba . . ”
VWẸ ROME , ITALY , O VWO OSUNSUN ỌVO RẸ IHWO NẸ KASAN KASAN VWẸ AKPỌ NA CHA KE RHI NI .
A VWẸ OSUNSUN NA VWO BRỌGHỌ PHIYỌ ỌVO USUN RẸ ISUN RẸ ROME RE SE TITUS .
Osunsun na vwo ihoho ride ivẹ ri dje obo re phiare vwẹ ọke rẹ awanre ra riẹnre mamọ .
Jẹ o vwo emu ọvo rẹ ihwo ghwa riẹn yẹrẹ vwo oniso rọye - en ; ọyen oborẹ Osunsun na vwo churobọ si Baibol .
Osunsun rẹ Titus na se oseri nẹ aroẹmrẹ rẹ Baibol na pha gbagba .
Vwẹ ọtonphiyọ rẹ ẹgbukpe ujorin rẹsosuọ , usuon rẹ Rom hẹrabọ vwo nẹ Britain vẹ Gaul ( rọ dia France enẹna ) ra ro Ijipt , ẹkuotọ nana eje da riavwerhen oka rẹ ufuoma vẹ ofuvwegbe ra je mrẹ vwẹ ubrakpọ yena jovwo - o .
Ẹkẹvuọvo , o vwo ubrotọ ọvo ro ru uyovwin gangan kẹ usuon rẹ Rom , ọyen ubrotọ rẹ Juda .
Ọbe re se Encyclopedia of Ancient Rome da ta : “ Ubrotọ re vwo utuoma ọgangan kpahen vwẹ usuon rẹ Rom kerẹ Juda ghwe bu - un .
Ihwo rẹ Ju vwo utuoma kpahen isun rayen ri nẹ orere ọfa rhe kidie ayen se irueru rẹ ihwo rẹ Ju gbemu - u , ihwo ri Rom de rhe no nẹ ayen che se vwo odirin rẹ uyovwin ọgangan rẹ ihwo rẹ Ju na - a . ”
Ihwo rẹ Ju buebun rorori nẹ osun ọvo cha rhe ro che sivwin ayen vwo nẹ obọ rẹ ihwo rẹ Rom , ọ me rhoma reyọ Izrẹl vwo kpo ẹdia rẹ urinrin rẹ ayen hepha jovwo .
Ẹkẹvuọvo , vwẹ ukpe rẹ 33 rẹ ọke rẹ avwanre na , Jesu Kristi tare nẹ a cha ghwọrọ Jerusalẹm .
Jesu da ta : “ Kidie ẹdẹ cha kẹ wẹ , ọke rẹ ivwighrẹ wẹn cha vwọ hwa hẹrhẹ owẹ re da gba riariẹ owẹ , rẹ ayen de ke we họ vwi kabọ kabọ , ra da vwẹ owẹ ghwiotọ , wẹ kugbe emọ wẹn vwẹ evun wẹn , ayen che ji oragha re mu kpahe ohwohwo vwo vwẹ enu rẹ ọfa - a . ” ​ — Luk 19 : 43 , 44 .
Omuẹro nẹ eta rẹ Jesu na gbe idibo rọyen unu .
Ẹdẹ ivẹ vwọ wan nu , rẹ ayen vwo ni uwevwin rẹ ẹga rẹ Jerusalẹm , ọvo usun rayen da ta : “ Oyono , ni , egheghẹre rẹ eragha kugbe eghẹre re ẹdovwọ ! ”
A tare nẹ ikuta na evo ra vwọ bọn uwevwin rẹ ẹga na gro te ichiyin 35 , hẹre te ichiyin 15 , kpare te ichiyin 10 !
Dedena , Jesu da kpahen kẹ ayen : “ Vwọ kẹ imu nana re wọ mrẹ na , ẹdẹ cha re che vwo jẹ oragha ọvo vwo vwẹ enu rẹ ọfa re che je kporo te otọ - ọ . ” ​ — Mak 13 : 1 ; Luk 21 : 6 .
Jesu da je vuẹ ayen : “ Ẹkẹvuọvo ọke wọ da mrẹ Jerusalẹm rẹ otuofovwi gba riariẹ phihọ , etiyin gba ghwa riẹn nẹ ọke rẹ ẹkua fiotọ rọye si kẹre re .
Etiyin gbe jẹ otu re hẹ obi Judia djẹ kpo obo igbenu , gbe jẹn otu re hẹ evun rẹ orere na kua , e jẹn otu re hẹ obo otafe vwẹ obo orho vwẹriẹ - ẹ . ”
( Luk 21 : 20 , 21 ) Eta rẹ Jesu na rugba ?
Ẹgbukpe ọgban gbẹ erha wan re , jẹ ivun ji miovwon ihwo rẹ Ju fikirẹ otọ rẹ usuon rẹ Rom rẹ ayen hepha .
Ẹkẹvuọvo , vwẹ ukpe 66 rẹ ọke rẹ avwanre na , ọke rẹ Gessius Florus rọ dia ohwo rẹ Rom , re vwo mu nẹ ọ vwẹrote ubrotọ rẹ Juda vwọ reyọ igho re torori vwẹ uwevwin rẹ ẹga na , ivun de miovwon ihwo rẹ Ju na mamọ .
O kriri - i , ihwo re họnran kẹ ihwo rẹ Ju da ro Jerusalẹm , ayen de hwe isoje rẹ Rom rehẹ etiyin , ayen de ji ghwoghwo nẹ ayen rha hẹ otọ rẹ usuon rẹ Rom ọfa - a .
Omarẹ emeranvwe erha vwọ wan nu , omarẹ isodje rẹ Rom ri te 30,000 rẹ Cestius Gallus suẹn da ro Jerusalẹm rere ayen vwọ ghwọrọ .
Isodje rẹ Rom na da ro orere na , ayen da gbogba riariẹ uwevwin rẹ ẹga na .
Siẹvuọvo na , isodje rẹ Rom na da rhoma sioma reyọ , jẹ a riẹn oboresorọ - ọ .
Ọnana da nẹrhẹ oma vwerhen ihwo ri gbevwọsua na , ayen da vwọ tua isodje rẹ Rom .
Rẹ ẹko ivẹ re họnran na vwo vrẹn nẹ orere na re na , Inenikristi re kerhọ rẹ orhọ - esio rẹ Jesu da djẹ nẹ Jerusalẹm kpo igbenu rehẹ obovrẹn rẹ Urhie rẹ Jọdan . ​ — Matiu 24 : 15 , 16 .
Vwẹ ukpe rọ vwọ kpahọn , Rom da rhoma ton ohọnre rayen vwọso ihwo rẹ Ju na phiyọ , vwẹ otọ rẹ osun Vespasian vẹ ọmọ rọyen Titus .
Ẹkẹvuọvo , ọke rẹ osun Nero vwo ghwu vwẹ ukpe 68 rẹ ọke rẹ avwanre na nu , Vespasian de rhivwin kpo Rom ra reyọ ekete rẹ usuon na , ọ da yanjẹ ohọnre rọ kpare kpo Juda na vwo kẹ ọmọ rọyen Titus , vẹ isodje ri te 60,000 .
Vwẹ emeranvwe rẹ June vwẹ ukpe 70 rẹ ọke avwanre na , Titus da vuẹ isodje rọyen nẹ ayen she irhe rehẹ Juda , ayen da vwẹ irhe na chiyin igbẹhe ro gron te imaili 4.5 riariẹ Jerusalẹm phiyọ .
Vwẹ omarẹ September , Rom de gborho , je torhẹ orere na vẹ uwevwin rẹ ẹga na , ayen da ghwọrọ te otọ , o vwo oragha vuọvo re mu kpahen enu rẹ oragha - a kirobo rẹ Jesu tarọphiyotọ jovwo .
( Luk 19 : 43 , 44 ) A tare nẹ “ ihwo ri te omarẹ 250,000 fi 500,000 yen ghwuru vwẹ Jerusalẹm kugbe ẹbẹre efa rẹ ẹkuotọ na . ”
Vwẹ ukpe 71 rẹ ọke avwanre na , Titus de rhinvwin kpo Italy , ihwo rẹ Rom de dede sasasa vẹ omavwerhovwẹn .
Ihwo ejobi vwẹ orere na de ru orẹ rẹ ophikparobọ rọ dia ọvo usun rẹ orẹ rọ ma rho kparobọ re ruru vwẹ otorho rẹ ẹkuotọ na .
O gbe ihwo na unu rẹ ayen vwọ mrẹ odjephia rẹ efe vwẹ orẹ na .
Ayen riavwerhen rẹ ughe eno rẹ okuna sansan re muru , erọnvwọn ri dje obo re phiare vwẹ ofovwin na vẹ ekuakua rẹ ayen mu vwo nẹ uwevwin rẹ ẹga vwẹ Jerusalẹm rhe .
Titus da reyọ ẹdia rẹ ọsẹ rọyen Vespasian kerẹ osun vwẹ ukpe 79 rẹ ọke rẹ avwanre na .
Ẹkẹvuọvo , ẹgbukpe ivẹ vwọ wan nu , Titus de ghwu kpregede .
Domitian rọ dia oniọvo rọyen da ro ekete na , ọ da bọn Osunsun rẹ ophikparobọ vwọ kẹ Titus vwo brọghọ phiyọ oma .
Osunsun rẹ Titus vwẹ Rom nonẹna
Nonẹna , oma vwerhen ihwo uriorin buebun ri kpo Rom kukpe kukpe de re kin siẹrẹ ayen da mrẹ Osunsun rẹ Titus na .
Ihwo evo ni Osunsun na kerẹ iruo rẹ ọwena ro yovwinrin mamọ , efa nẹ a reyerọ vwo muọghọ kẹ usuon rẹ Rom , ọ da rha nẹrhẹ efa karophiyọ eshe rẹ Jerusalẹm vẹ uwevwin rẹ ẹga na .
Ẹkẹvuọvo , ihwo re nabọ se Baibol na niro nẹ Osunsun rẹ Titus na vwo orọnvwọn ọfa rọ ghanre vrẹ i re djunute na .
Osunsun na se oseri rọyen nẹ a sa vwẹroso aroẹmrẹ rẹ Baibol na , nẹ aroẹmrẹ na hepha gbagba , nẹ ẹwẹn ọfuanfon rẹ Ọghẹnẹ yen mu ihwo vwo si ayen . ​ — 2 Pita 1 : 19 - 21 .
E ghwoghwo iyẹnrẹn esiri rẹ Uvie rẹ Ọghẹnẹ vwẹ akpọ na ejobi kirobo rẹ Jesu ta phiyotọ .
( Matiu 24 : 14 ) Ọbe rẹ Daniẹl vuẹ avwanre nẹ Uvie nana ọyen igọmẹti rẹ Ọghẹnẹ .
Uyovwin 2 rẹ Ọbe rẹ Daniẹl vwo aroẹmrẹ ro djekpahen igọmẹti yẹrẹ usuon rẹ ihworakpọ re cha vwọ kpahen ohwohwo vwo nẹ ọke rẹ Babilọn rẹ awanre rhi te ọke rẹ avwanre na .
Rọ vwọ ta kpahen obo re cha phia obaro na , owọ 44 da ta :
“ Vwẹ ọke rẹ ivie yena , Ọghẹnẹ rẹ odjuvwu na cha vwẹ uvie ọvo mu , ra sa guọghọ - ọ eyẹ e che siobọ nẹ ekete rọye kẹ ihwo ọfa - a .
Ọ cha guọghọ ivie nana ejobi ibribro ọ me vwẹ ayen te oba , ko mudia bẹdẹ . ”
Aroẹmrẹ nana vẹ efa vwẹ Baibol na ta phiyotọ nẹ Uvie rẹ Ọghẹnẹ che wene usuon rẹ ohworakpọ ; ọ cha hwarhiẹ ufuoma rhe ihworakpọ , ọ je cha dia bẹdẹ .
Mavọ yen akpeyeren cha dia vwẹ otọ rẹ usuon rẹ Ọghẹnẹ ?
Enana evo usun rẹ ive ri che rugba .
OFOVWIN RHA CHA DIA - A
Une Rẹ Ejiro 46 : 9 : [ “ Ọghẹnẹ ] nẹrhẹ ofovwi fue re te oba rẹ akpọ na ; o vwirhi umurhabọ , o de wurhu ubiri , ọ vwẹ erhanre torhẹ ekpẹre rẹ ofovwi . ”
Vwẹ ẹwẹn roro oborẹ akpọ na ra dia , ọ da dianẹ igho vẹ ẹgba ra ghwọrọ vwo ru ekuakua rẹ ofovwin , a ghwọrọ ayen vwo ru obo ri che fi erere kẹ ihworakpọ ukperẹ obo ri che hwe ayen !
Ive yena che rugba vwẹ Uvie rẹ Ọghẹnẹ .
ỌGA RHA CHA DIA - A
Aizaya 33 : 24 : “ O gbi vwo ohwo rẹ orere na ọvuọvo rọ sa tanẹ , Me mwọga - a . ”
Vwẹ ẹwẹn roro akpọ rẹ ohwo vuọvo rha cha muọga rẹ ubiudu , ikansa , odo , yẹrẹ koka koka rẹ ọga ọfa - a .
Họsipito vẹ ihuvwun rha cha dia - a .
Ọma kpokpọ yen ihwo re cha dia akpọ na vwẹ obaro na che vwo .
ỌKANROVWẸ RẸ EMU RHA CHA DIA - A
Une Rẹ Ejiro 72 : 16 : “ E jẹn ọka buebu dia otọ na ; vwẹ enu rẹ igbenu na etiyin i de kpogho . ”
Emu cha vọn asan ejobi , ihwoeje cha mrẹ re chekọ .
Owẹnvwe vẹ ega rẹ owẹnvwe sua rha cha dia ọfa - a .
ODJADJA , OMAEMUOPHIYỌ , VẸ UGHWU RHA CHA DIA - A
Ẹvwọphia 21 : 4 : “ [ Ọghẹnẹ ] ko ririe ameoviẹ nẹ ẹro rayen , ughwu gbe cha dia ọfa - a , eyẹ omaemuohọ eyẹ oviẹ eyẹ odjadja ọfa - a , kidie emu rẹ awanre na wanvrẹn nure . ”
Ọyena mudiaphiyọ nẹ a cha dia bẹdẹ vẹ ugboma rọ gbare vwevunrẹ iparadaisi vwẹ otọrakpọ na !
Ọyena yen oborẹ Ọmemama rẹ avwanre Jihova Ọghẹnẹ veri nẹ o che ru .
Wo rorori nẹ ọ cha bẹn rẹ ive yena vwo rugba ?
Dede nẹ ihwo buebun cha rhọvwen nẹ oka rẹ akpọ re djunute vwẹ Baibol na che yovwin mamọ , jẹ fikirẹ iroro sansan , ọ bẹn rẹ ihwo buebun sa vwọ rhọvwen nẹ ihworakpọ sa dia bẹdẹ .
Ọyena gbe ohwo unu - u , kidie o vwo ohworakpọ vuọvo rọ diarọ bẹdẹ jovwo re , rọ sa vuẹ avwanre kpahọ - ọn .
Ihworakpọ eviẹn vwọ kẹ umwemwu vẹ ughwu , ayen je rioja rẹ emiavwe , odjadja vẹ ebẹnbẹn efa vwẹ ikpe buebun re , te ẹdia rẹ ihwo buebun da rhọvwen phiyọ nẹ akpeyeren rẹ oja yen oka rẹ akpeyeren ro shephiyọ .
Ẹkẹvuọvo ọyena fẹnẹ oborẹ Ọmemama rẹ avwanre Jihova Ọghẹnẹ guọnọ vwọ kẹ ihworakpọ .
Rere e se vwo vwo imuẹro kpahen ive na ejobi , Ọghẹnẹ da ta gori gori kpahen ive rọyen nẹ o “ che se fiabọ - ọ ẹkẹvuọvo o ru obo ri mi jiro gba , obo mi jiro no ru ko yovwi . ” ​ — Aizaya 55 : 11 .
E djisẹ rẹ Jihova vwẹ Baibol na nẹ ọyen “ Ọghẹnẹ rẹ uyota . ”
( Taitọs 1 : 2 ) Ọ vwọ dianẹ o ve ive nana ejobi kpahen obaro na , ọyen emu rẹ aghwanre e vwo roro kaphen enọ nana : Ihworakpọ ghene sa dia bẹdẹ vwevunrẹ Iparadaisi vwẹ otọrakpọ na ?
Die yen avwanre ru rere a sa vwọ mrẹ erere vwo nẹ ive rẹ Ọghẹnẹ ?
Vwẹ aruẹbe re vwọ kpahen ọnana , wọ cha mrẹ evuẹ re cha vwẹ ukẹcha kẹ wẹ vwọ kpahenphiyọ enọ yena .
ỌYENA CHA VWERHEN OMA !
Ọmemama rẹ avwanre veri nẹ ọ cha kẹ avwanre arhọ rẹ bẹdẹ vwẹ otọrakpọ na .
Jẹ ọ bẹn vwọ kẹ ihwo buebun rẹ ayen vwo se ọyena gbuyota .
Evo tobọ ta : ‘ O vwo ohwo ro che je ghwo - o . ’
‘ Ọyena ẹbẹre ọvo rẹ akpeyeren . ’
Efa vwo esegbuyota nẹ a sa dia bẹdẹ , ẹkẹvuọvo ọ dia otọrakpọ na - a .
Ayen tanẹ ohwo de ghwu nu , ko kpo odjuvwu ra dia bẹdẹ .
Die wo rorori ?
Tavwen wọ ke kpahenphiyọ , roro kpahen ẹkpahọnphiyọ rẹ Baibol vwọ kẹ enọ erha nana : Mavọ yen obo ra ma ohworakpọ wan dje uchọke ra guọnọre nẹ ọ dia te ?
Die yen ọhọre rẹ Ọghẹnẹ vwọ kẹ ihworakpọ vẹ otọrakpọ na ?
Die yen ghwa ughwu rhe ?
Vwẹ emama ri vwo arhọ ejobi rẹ Ọghẹnẹ mare , ohworakpọ fẹnẹre .
Vwẹ idjerhe vọ ?
Baibol na djerephia nẹ ohworakpọ ọvo yen a ma “ họhọ ” Ọghẹnẹ vwẹ “ oma ” rọyen .
( Jẹnẹsis 1 : 26 , 27 ) Die yen ọyena mudiaphiyọ ?
O mudiaphiyọ nẹ a kẹ ihworakpọ iwan vẹ iruemu re họhọ e rẹ Ọghẹnẹ , kerẹ ẹguọnọ kugbe ọhọ rẹ orhiẹn abavo .
Vwọba , a kẹ ohworakpọ ẹgba ro se vwo roro , ra vwọ riẹn obo ri shephiyọ , vẹ ẹgba re vwo yono Ota rẹ Ọghẹnẹ .
Kọyensorọ avwanre sa vwọ kpẹvwẹ Ọghẹnẹ fikirẹ igbunu rẹ obo rọ ma idjuvwu , otọrakpọ vẹ obo rehẹ evun rayen , eriyin ji te erọnvwọn rẹ ihwo ya re , uhworo , vẹ eta yẹrẹ ine aghwanre .
Ọ rọ marho , ohworakpọ vwo ẹgba rẹ oghẹresan , ọyen ọ vwọ ga Ọmemama na .
Iruemu vẹ iwan tiọyena nẹrhẹ ihworakpọ fẹnẹ emama efa rehẹ otọrakpọ na .
Ọtiọyena gbe roro kpahen onọ nana : Ọghẹnẹ ra ma avwanre vẹ iwan iyoyovwin tiọyena , vẹ ẹgba re vwo ru ayen yovwin phiyọ , ọ da dianẹ ọ guọnọre nẹ a dia otọrakpọ na bẹdẹ - ẹ ?
Vwọrẹ uyota , Ọghẹnẹ kẹ avwanre iwan yena rere e se vwo yerin akpọ rẹ omavwerhovwẹn vwẹ otọrakpọ na bẹdẹ .
Ihwo evo tare nẹ Ọghẹnẹ ma ihworakpọ rẹ ayen vwọ dia bẹdẹ - ẹ .
Ayen tanẹ Ọghẹnẹ ma akpọ na a vwọ dia ọmọke krẹn rere ọ vwọ davwen ihworakpọ ni , ọtiọyena kọ sa riẹn ihwo ri muwan ri vwo kpo odjuvwu re nene dia bẹdẹ .
Ọyena da dia uyota , kọyen ayen tanẹ Ọghẹnẹ yen so umiovwon vẹ ebẹnbẹn ra mrẹ vwẹ akpọ na nonẹna .
Esegbuyota tiọyena vwọso oka rẹ ohwo rẹ Ọghẹnẹ ghene hepha .
Baibol na da ta kpahen Ọghẹnẹ : “ Ọghẹnẹ rẹ uyota ro vwo umwemwu - u , ọvwata vẹ ohwo ọsoso o ruẹ . ” ​ — Urhi Rivẹ 32 : 4 .
Baibol na nabọ dje ọhọre rẹ Ọghẹnẹ vwọ kẹ otọrakpọ na phephẹn womarẹ eta nana : “ Idjuvwu na idjuvwu rẹ Ọrovwohwo na , ẹkẹvuọvo otọ na kọye ọ vwọ kẹ emọ rẹ ihwo . ”
( Une Rẹ Ejiro 115 : 16 ) Ophẹnri nẹ Ọghẹnẹ ma otọrakpọ na rere ọ dia uwevwin kẹ ihworakpọ bẹdẹ , o da ma kemu kemu phiyọ ra guọnọre a vwọ riavwerhen akpeyeren bẹdẹ bẹdẹ . ​ — Jẹnẹsis 2 : 8 , 9 .
“ Idjuvwu na idjuvwu rẹ Ọrovwohwo na , ẹkẹvuọvo otọ na kọye ọ vwọ kẹ emọ rẹ ihwo . ” ​ — Une Rẹ Ejiro 115 : 16
Oborẹ Baibol na je ta kpahen ọhọre rẹ Ọghẹnẹ vwọ kẹ ihworakpọ je nabọ phẹn .
Ọ vuẹ aye gbe ọshare ẹsosuọ nẹ : “ Vọn akpọ na , ru we phio kparobọ , kugbe re we vwo ogangan vwẹ enu rẹ . . . kemu kemu rọ yan vwẹ otọ na ejobi . ”
( Jẹnẹsis 1 : 28 ) Ọyena uphẹn rode rẹ ayen vwọ vwẹrote , ji ru akpọ na ejobi phiyọ Iparadaisi !
Vwọrẹ uyota , Ọghẹnẹ guọnọre nẹ Adam vẹ Ivi kugbe emọ rẹ ayen che vwiẹ dia otọrakpọ na bẹdẹ , ọ dia odjuvwu - u .
Diesorọ avwanre vwo ghwẹ ?
Baibol na tare nẹ amakashe Ọghẹnẹ ọvo , ra rhe riẹn phiyọ Eshu rọ dia Idẹbono , davwẹngba ro vwo gbowọphiyọ ọrhuẹrẹphiyotọ rẹ Ọghẹnẹ vwẹ Idẹn .
Vwẹ idjerhe vọ ?
Eshu riẹriẹ Adam vẹ Ivi re dia ọsẹ vẹ oni avwanre rẹsosuọ , ayen da vwomaba Eshu vwo gbevwọso Ọghẹnẹ .
Ọke rẹ Eshu vwọ tanẹ Ọghẹnẹ si emu erhuvwu ọvo nu kẹ ayen , kọyen uphẹn rẹ ayen vwo brorhiẹn kẹ oma rayen kpahen obo ri yovwirin vẹ obo re brare ​ — ayen de nene Eshu chukoku Ọghẹnẹ .
Die yen nẹ obuko rọyen rhe ?
Ọke ọvo rhi vwo te , ayen de ghwu , kirobo rẹ Ọghẹnẹ tare jovwo .
Uphẹn rẹ ayen vwọ dia Iparadaisi vwẹ otọrakpọ na bẹdẹ da va ayen abọ . ​ — Jẹnẹsis 2 : 17 ; 3 : 1 - 6 ; 5 : 5 .
Oborẹ Adam vẹ Ivi ruru na djobọte ihworakpọ eje rhi te nonẹna .
Ota rẹ Ọghẹnẹ tare : “ Umwemwu wan oma rẹ ohwo ọvo [ Adam ] rhe akpọ rẹ ughwu da wan oma rẹ umwemwu rhe na , ọtiọye na ughwu da hrabọ ro ihwo ejobi . ”
( Rom 5 : 12 ) Avwanre ghwẹ kiridie avwanre riuku rẹ umwemwu vẹ ughwu mie ọsẹ vẹ oni rẹ avwanre rẹsosuọ , ughwu vẹ umwemwu dia obo re rhiri - i , ọ je dia ọhọre Ọghẹnẹ kẹ avwanre - e .
Egbevwọsua rọ phiare vwẹ Idẹn na wene ọhọre Ọghẹnẹ vwọ kẹ ihworakpọ vẹ otọrakpọ na - a .
Ẹguọnọ ọgbagba rẹ Ọghẹnẹ vẹ orhiẹn ọsoso mu ro vwo rhie idjerhe ro vwo si avwanre vwo nẹ umwemwu vẹ ughwu ra riuku rọyen .
Ọyinkọn Pọl de dje enẹ : “ Osa rẹ umwemwu hẹ ughwu , ẹkẹvuọvo ẹserọphẹ rẹ Ọghẹnẹ na ọye hẹ arhọ ri bẹdẹ vwẹ evun ri Jesu Kristi Ọrovwavwanre . ”
( Rom 6 : 23 ) Kidie nẹ Ọghẹnẹ guọnọ akpọ na , “ ọ da vwẹ Ọmọ ọvuọvo rọye na [ Jesu Kristi ] kẹ , rere ohwo kohwo ro sere gbuyota vwo jẹ ghwọrọ ẹkẹvuọvo ko vwo arhọ ri bẹdẹ . ”
( Jọn 3 : 16 ) Womarẹ izobo rẹ ọtanhirhie rẹ Jesu , kọ sa tan emu ejobi rẹ Adam ku kufia hirhe .
*
O rhe che kri - i , ive rẹ Ọghẹnẹ ro vwo ru akpọ na hirhiephiyọ iparadaisi ko che rugba .
Wọ sa dia vwẹ ọke yena siẹrẹ wo de ru nene uchebro rẹ Jesu rọ vwọ ta : “ Ovwan wan anurhoro ọhwahwa na : Kidie idjerhe rọ hẹhẹre kugbe anurhoro hẹhẹre ọye idjerhe rẹ ughwru .
Ihwo buebu yi nene idjerhe yena .
Kidie idjerhe rẹ uyota na pha hwahwa phiọnphiọn , ọye ọ rẹ arhọ na ; ihwo tutuno re sa guọnọ mrẹ . ”
( Matiu 7 : 13 , 14 ) Orhiẹn ru wo bruru nonẹna yen che dje sẹ wọ cha dia vwẹ ọke yena .
Die yen wo che ru ?
Wọ da guọnọ evuẹ efa kpahen oborẹ ọtanhirhe na se ru kẹ wẹ , ni uyovwinrota 5 rẹ ọbe nana , Die Yen Baibol na Se Yono Avwanre ?
rẹ Iseri rẹ Jihova teyenphia , wọ je sa mrẹ vwẹ www.jw.org / urh .
WỌ GHENE SA JẸ OJẸ OBORẸ AKPEYEREN WẸN CHA DIA VWẸ OBARO ?
Ihwo evo vwo imuẹro nẹ atarhe yen dje oborẹ akpeyeren rayen cha dia , ọ dia ojẹ raye - en .
Siẹrẹ ayen rha sa yan mu oborẹ ayen vwọtua - a , ayen ke tanẹ ọyen obo rọ ghwa guọnọ dia , ayen che se wene - e .
Ayen ke ta “ Ọyena dia ọ rẹ erhi mẹ - ẹ . ”
Siẹrẹ efa de no nẹ ayen sa vrabọ rẹ oshenyẹ vẹ umwemwu ra mrẹ vwẹ akpọ na - a , ofu ko dje ayen .
Siẹvo ayen davwẹngba rere ayen se vwo ru akpọ rayen yovwinphiyọ , ẹkẹvuọvo , fikirẹ ifovwin , ozighi , ega , oghwọrọ vẹ okpetu efa , ẹgbaẹdavwọn rayen ejobi mi shefia .
Ayen ke nọ oma rayen ‘ diesorọ me vwọ tobọ kpokpo oma mẹ ? ’
Uyota , erọnvwọn evo re phiare vwẹ akpeyeren ghini se djobọte oborẹ ohwo guọnọ yan mu .
( Aghwoghwo 9 : 11 ) Ẹkẹvuọvo , a da ta ota kpahen akpeyeren wẹn vwẹ obaro na , wo vwo ojẹ rẹ wọ sa jẹ .
Vwọrẹ uyota , Baibol na djerephia nẹ ojẹ rẹ wọ jẹre yen che dje oborẹ akpeyeren wẹn cha dia vwẹ obaro na .
Roro kpahen obo rọ tare .
Mosis rọ dia osun rẹ Izrẹl rẹ awanre da vuẹ ihwo na ọke rẹ ayen cha vwọ ro Otọ rẹ Ive na : “ Mi phi arhọ vẹ ughwu , ebruba vẹ ekan phihọ obaro rẹ ovwan , vwẹ ọtiọye na jẹn arhọ , rere ovwan vẹ uvwiẹ rẹ ovwan mrasan rhọ , vwọ guọnọ Ọrovwohwo Ọghẹnẹ , kerhọ rẹ urhuru rọye wọ je gba oma wẹn muo . ” ​ — Urhi Rivẹ 30 : 15 , 19 , 20 .
“ Mi phi arhọ vẹ ughwu , ebruba vẹ ekan phihọ obaro rẹ ovwan , vwẹ ọtiọye na jẹn arhọ , rere ovwan vẹ uvwiẹ rẹ ovwan mrasan rhọ . ” ​ — Urhi Rivẹ 30 : 19
Ghini uyota !
Ọghẹnẹ sivwin ihwo rẹ Izrẹl vwo nẹ eviẹn vwẹ Ijipt , ọ da kẹ ayen iphiẹrophiyọ rẹ akpeyeren rẹ omavwerhovwẹn vwẹ Otọ rẹ Ive na .
Ẹkẹvuọvo , ayen che ghwe vwo ebruphiyọ yena odedede - e .
Rere ayen se vwo vwo ebruphiyọ yena , ayen ke “ jẹn arhọ . ”
Vwẹ idjerhe vọ ?
‘ Siẹrẹ ayen de vwo ẹguọnọ rẹ Ọghẹnẹ , kerhọ rẹ urhuru rọyen , ji churu muo . ’
Nonẹna , avwanre ji vwo ojẹ rọ họhọ ọyena , obo wọ jẹre yen che dje oborẹ akpeyeren wẹn cha dia vwẹ obaro na .
Siẹrẹ wọ da jẹ ojẹ wo vwo vwo ẹguọnọ rẹ Ọghẹnẹ , kerhọ kẹ , ji churu muo , kọyen wọ jẹ arhọ , arhọ rẹ bẹdẹ vwẹ iparadaisi vwẹ otọrakpọ .
Ẹkẹvuọvo , die yen owọẹjẹ na ọvuọvo churobọ si ?
Ẹguọnọ yen uruemu rẹ ẹsosuọ rẹ Ọghẹnẹ .
Ẹwẹn ọfuanfon na de mu ọyinkọn Jọn vwo si nẹ “ Ọghẹnẹ hẹ ẹguọnọ . ”
( 1 Jọn 4 : 8 ) Kọyensorọ a vwọ nọ Jesu nẹ ọrhọ yen iji rọ ma rho , ọ da ta : “ Guọnọ Ọrovwohwo Ọghẹnẹ wẹn vwẹ udu wẹn ejobi , vwẹ ẹnwẹn wẹn ejobi , kugbe iroro wẹn ejobi . ”
( Matiu 22 : 37 ) Ọ dia oshọ yen mu ohwo vwọ ga Jihova - a , ukpe rẹ ọtiọyen ẹguọnọ .
Diesorọ avwanre vwọ jẹ ojẹ e vwo vwo ẹguọnọ rẹ Ọghẹnẹ ?
Ẹguọnọ rẹ Jihova vwọ kẹ ihworakpọ họhọ ọ rẹ emiọvwọn vwo kẹ emọ rayen .
Dede nẹ ayen gbare - e , emiọvwọn ri vwo ẹguọnọ rẹ emọ rayen yono , phiuduphiyawọ , biẹcha , je ghwọkuẹ emọ rayen kidie ayen guọnọ nẹ emọ na ru yovwin , oma je vwerhen ayen .
Die kọyen emiọvwọn na guọnọ nẹ emọ na ru ?
Ayen guọnọre nẹ emọ na vwo ẹguọnọ rayen , je reyọ erọnvwọn rẹ ayen yono ayen na vwo ruiruo rere o yovwin kẹ ayen .
O rhe fo nẹ Ọsẹ rẹ avwanre rọhẹ odjuvwu rhẹro rọyen nẹ avwanre che dje nẹ erọnvwọn na ejobi ro ru kẹ avwanre na da avwanre ẹro ?
Vwẹ ejajẹ re vwo tu si Baibol na , ota na “ kerhọ ” churobọ si e vwo “ muọghọ . ”
Ọ dia ọnana yen obo ro mudiaphiyọ a da vuẹ ọmọ nẹ “ Kerhọ rẹ ọsẹ vẹ oni wẹn ” ?
Ọtiọyena , a vwọ kerhọ rẹ urhuru rẹ Ọghẹnẹ mudiaphiyọ e vwo yono kpahen obo rọ tare , ji muọghọ kẹ .
Ọ vwọ dianẹ Ọghẹnẹ cha ta ota nẹ odjuvwu rhe kẹ avwanre na - a , avwanre kerhọ rọyen siẹrẹ e de se Baibol na , je reyọ obo re seri vwo ruiruo . ​ — 1 Jọn 5 : 3 .
Rere Jesu vwo dje obo rọ ghanre te a vwọ kerhọ rẹ Ọghẹnẹ , ọ da ta : “ Ohwo sa vwẹ emu ọvo rhọ - ọ , jokpa rẹ ota ro nẹ unu rẹ Ọghẹnẹ rhe . ”
( Matiu 4 : 4 ) Emuọre ghanre , ẹkẹvuọvo e vwo vwo erianriẹn rẹ Ọghẹnẹ kọyen ma ghanre .
Diesorọ ?
Ovie Solomọn rọ dia ọgbaghwanre da ta : “ Kidie ekpọfia rẹ aghwanre họhọ ekpọfia rẹ igho ; erere rẹ erianriẹn na nẹ aghwanre sa serọ rẹ akpọ rẹ ohwo ro vworo . ”
( Aghwoghwo 7 : 12 ) Erianriẹn vẹ aghwanre ro nẹ obọ rẹ Ọghẹnẹ rhe sa chọn avwanre , je vwẹ ukẹcha kẹ avwanre vwo brorhiẹn rẹ aghwanre nonẹna ro se sun kpo arhọ rẹ bẹdẹ vwẹ obaro na .
Roro kpahen itẹ rẹ Jesu rọhẹ uyovwinrota ra wanvrẹ na , Jesu tare nẹ : “ Idjerhe rẹ uyota na pha hwahwa phiọnphiọn , ọye ọ rẹ arhọ na ; ihwo tutuno re sa guọnọ mrẹ . ”
( Matiu 7 : 13 , 14 ) Ra vwọ yan vwẹ idjerhe yena , o che yovwin siẹrẹ e de vwo ohwo rọ riẹn idjerhe na , ji nene odjekẹ rọyen rere e se vwo te asan ra ra ​ — arhọ rẹ bẹdẹ .
Ọtiọyena , ofori a vwọ dia kẹre Ọghẹnẹ .
( Une Rẹ Ejiro 16 : 8 ) Ẹkẹvuọvo , mavọ yen avwanre se vwo ru ọtiọyen ?
Kẹdẹ kẹdẹ o vwo erọnvwọn buebun rẹ avwanre che je ruo - o , vẹ efa ra guọnọ ru .
Avwanre se mu ẹwẹn phiyọ erọnvwọn nana te ẹdia rẹ avwanre rha cha mrẹ ọke vwo roro kpahen oborẹ Ọghẹnẹ guọnọ mie avwanre - e .
Kọyensorọ rẹ Baibol na vwọ karophiyọ avwanre nẹ : “ Wa nabọ nite obo rẹ ovwan yan , we muẹ yan djidji - i ẹkẹvuọvo kerẹ evwaghwanre , we kuẹ ọke fia - a , fikiridie ọke na pha brabra . ”
( Ẹfesọs 5 : 15 , 16 ) Siẹrẹ avwanre da vwẹ ẹga rẹ Ọghẹnẹ vwọ ka obaro vwẹ akpeyeren , avwanre ke sa dia kẹrẹ . ​ — Matiu 6 : 33 .
Dede nẹ o vwo obo wo se ru vwo wene obo re phia wan re - e , wo se ru obo re cha nẹrhẹ wẹ vẹ ihwo ru wo vwo ẹguọnọ kpahen vwo arhọ rẹ bẹdẹ vwẹ obaro na .
Baibol na djere nẹ Ọsẹ rẹ avwanre rọhẹ odjuvwu rọ dia Jihova vwo ẹguọnọ rẹ avwanre mamọ , nẹ ọ je guọnọ nẹ avwanre riẹn obo rọ guọnọ mie avwanre .
Ni eta rẹ omraro Maika :

“ O dje kẹ wẹ nure , E ohwo na , obo ri yoma ; kidie Ọrovwohwo tobọ guọnọ vwẹ obọ wẹ ru emu rọ dia ọsoso , guọnọ aruẹdọn , kugbe rere wọ rha vwẹ oma kpotọ yan nene Ọghẹnẹ wẹn ? ” ​ — Maika 6 : 8 .
Wọ cha kerhọ rẹ edurhie rẹ Jihova wọ vwọ yan nene rere ebruphiyọ rẹ bẹdẹ rọ rhuẹrẹphiyotọ obaro na se vwo te we obọ ?
Wẹ yen vwo ojẹ na !
Buebun avwanre mrẹ ihwo re shenyẹ re , vẹ ihwo ri brorhiẹn rẹ ehuhu .
O vwo ọke re che vwo si oshenyẹ vẹ umwemwu no ?
Une Rẹ Ejiro 37 kẹ avwanre ẹkpahọnphiyọ na , ọ je kẹ avwanre odjekẹ re nene asaọkiephana .
Vwo oniso rẹ obo rọ ta kpahen enọ eghanghanre nana .
Die yen avwanre ru siẹrẹ ihwo de shenyẹ avwanre ? ​ — Awọ 1 , 2 .
Die yen cha phia kẹ ivwuvunmwemwu ? ​ — Owọ 10 .
Die yen che te ihwo ri ruẹ erhuvwu obọ vwẹ obaro na ? ​ — Awọ 11 , 29 .
Die yen ofori nẹ e ru asaọkiephana ? ​ — Owọ 34 .
Eta rẹ Une Rẹ Ejiro 37 djerephia nẹ erhuvwu yen hẹrhẹ ihwo re “ hẹrhẹ Ọrovwohwo ” je “ sẹro rẹ idjerhe rọye . ”

Oma cha vwerhen Iseri rẹ Jihova rẹ ayen vwọ chọn wẹ uko vwo yono Baibol na , ji yono uwe kpahen oborẹ erhuvwu rọhẹ obaro na se vwo te we vẹ ihwo rẹ wo vwo ẹguọnọ kpahen obọ .
© 2018 Watch Tower Bible and Tract Society of Pennsylvania
Ifoto rọhẹ opharo rẹ ọbe na dje ohwo rọ djẹ nẹ asan rọ dia fikirẹ oghwọrọ
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org / urh .
Jokpanẹ ke djerephia , asan ri nẹ Baibol rhe eje ra vwọba ta ota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IMAGAZINI NANA , re se Uwevwin Orhẹrẹ na , titi Jihova Ọghẹnẹ , rọ dia Osun rẹ odjuvwu vẹ akpọ .
O bru ihwo uche womarẹ iyẹnrẹn esiri rẹ Uvie rẹ Ọghẹnẹ ro che si imwemwu eje no kẹrẹkpẹ , o mi rhe ru akpọ na phiyọ iparadaisi .
O jiro nẹ e vwo esegbuyota kpahen Jesu Kristi , ro ghwuru rere avwanre se vwo vwo arhọ rẹ bẹdẹ , ro ji suẹn asaọkiephana kerẹ Ovie rẹ Uvie Ọghẹnẹ .
Rhavwẹn 1879 , ọyen a vwọ teyen imagazini nana cha re , o titi usuon rẹ akpọ nana - a .
E mu eta rehẹ evun rọyen ejobi kpahen Baibol na .
3 “ Tivọ Yen Ọghẹnẹ Hepha ? ”
4 Ọghẹnẹ Mrẹ Wẹn ?
6 Ọghẹnẹ Vwo Ẹruọ Wẹn ?
8 Ọghẹnẹ re Ehrọre ?
10 Ojaẹriọ — Ọghẹnẹ Yen Vwẹ Oja Ria Avwanre ?
12 Ono Yen So Ojaẹriọ kẹ Avwanre ?
13 Ọghẹnẹ Cha Vwẹ Ojaẹriọ Ejobi Te Oba
14 Ẹroevwote rẹ Ọghẹnẹ Se fi Erere kẹ Wẹ
16 Ẹro vọ Yen Ọghẹnẹ Vwo Ni Oja rẹ Wọ Ria ?
Ọke rẹ oghwọrọ da phia yẹrẹ ihwo da rioja , ji ghwu , avwanre sa nọ sẹ Ọghẹnẹ mrẹ obo re phiare na , ọ tobọ davwerhọn rọyen ?
Baibol na da ta :
“ Kidie ẹro rẹ Ọrovwohwo e hẹ enu rẹ ọvwata , erhọ rọye rhie phihọ kẹ ẹrhovwo rayen . Ẹkẹvuọvo Ọrovwohwo mukpahe otu ri ruẹ umwemwu . ” — 1 Pita 3 : 12 .
Uwevwin Orhẹrẹ nana dje oborẹ Ọghẹnẹ vwẹ ukẹcha kẹ avwanre vẹ obo ro ruẹ enẹna rere o vwo si ojaẹriọ ejobi no .
“ ỌKIEJE ME VWỌ NỌ : TIVỌ YEN ỌGHẸNẸ HEPHA ? ” ​ — eriyin Pope Benedict XVI tare ọke ro vwo kpo uwondi rọhẹ Auschwitz vwẹ Poland ri jovwo .
ỌKE OGHWỌRỌ DA PHIA , WỌ VWẸ ỌKE OVỌ NỌ RE NẸ , ‘ TIVỌ YEN ỌGHẸNẸ HEPHA ? ’
GBANẸ EMU RẸ IMUOSHỌ RỌ PHIARE VWẸ AKPEYEREN WẸN NẸRHẸ WỌ NỌ SẸ ỌGHẸNẸ DAVWERHỌN WẸN ?
Ọkiọvo oka rẹ iroro ro rhe Sheila rọ dia United States yen ji rhe we .
Kidie nẹ orua ro ni ẹga ghanghanre yen a da ghẹrẹ ghwanre , Sheila da ta : “ Nẹ ọke emọ rhe yen me vwọ guọnọ sikẹre Ọghẹnẹ kidie ọyen re ma avwanre .
Dedena , mi se si kẹrẹ - ẹ .
Mi no nẹ o ni vwe , ẹkẹvuọvo vwo nẹ ogboko .
Me riẹnre nẹ Ọghẹnẹ vwo utuoma kpahen ovwẹ - ẹ , ẹkẹvuọvo mi ji vwo esegbuyota nẹ ọ davwerhọn mẹ - ẹ . ”
Diesorọ Sheila vwo vwo ẹwẹn ivivẹ ?
Ọ da ta : “ Orua mẹ nẹ okpetu ọvo ro ọfa , jẹ ọhọhọre nẹ Ọghẹnẹ tobọ vwẹ ukẹcha vuọvo phia - a . ”
Kerẹ Sheila , wo se vwo imuẹro nẹ Ọghẹnẹ Romevwẹgba na herọ .
Dedena , wo ji se roro sẹ ọ ghene davwerhọn wẹn .
Job rọ dia ọvwata ro ji vwo esegbuyota kpahen ẹgba vẹ aghwanre rẹ Ọmemama na ji vwo ẹwẹn ivivẹ sẹ Ọghẹnẹ ghene davwerhọn rọyen .
( Job 2 : 3 ; 9 : 4 ) Ọke ro vwo rhiẹro mrẹ edavwini re vwọ kpahen ohwohwo , ọ da nọ Ọghẹnẹ : “ Die sorọ wo vwo si opharo wẹn nu , ru wo vwo kere uvwe phihọ ọvweghrẹ wẹn ? ” — Job 13 : 24 .
Die yen Baibol na tare ?
Ọghẹnẹ yen so okpetu yẹrẹ ebẹnbẹn re phia ?
O vwo obo ri djerephia nẹ Ọghẹnẹ davwerhọn rẹ ihworakpọ ejobi , eriyin ji te avwanre ohwo ọvuọvo ?
Avwanre ohwo vuọvo sa riẹn sẹ Ọghẹnẹ ni avwanre sua , vwo ẹruọ rẹ avwanre , yẹrẹ chọn avwanre uko vwẹ ọke rẹ ebẹnbẹn ?
Vwẹ iyovwinreta re vwọ kpahen ọnana , avwanre che roro kpahen oborẹ emama yono avwanre kaphen ẹroevwote rẹ Ọghẹnẹ .
( Rom 1 : 20 ) Kẹ avwanre cha fuẹnrẹn oborẹ Baibol na djephia kpahen ẹroevwote rẹ Ọghẹnẹ .
Ọ da dianẹ wọ “ riẹnrẹ ” womarẹ emama vẹ Ota rọyen , imuẹro wẹn kọ je cha ganphiyọ nẹ ọ “ vwẹ ẹro te we . ” — 1 Jọn 2 : 3 ; 1 Pita 5 : 7 .
“ Ovwan ghare nọ igue . ” ​ — MATIU 10 : 31
Vwọ kẹ ọmọ re ghwe vwiẹ nu obọ , ibrẹro 60 rẹsosuọ rọyen , ọyen ọke rẹ ewene ọgangan .
Diesorọ ?
Kidie ini ri mu emọ rayen re ghwe vwiẹ nu obọ vwo te oma vwẹ ọke ọgangan nana toroba ọrho vẹ oma kpokpọ rẹ emọ na .
*
Die yen mu oni vwọ vwẹrote ọmọ ro ghwe vwiẹ ?
Vwẹ ọbe re se The Journal of Perinatal Education , Jeannette Crenshaw tare nẹ ame ọvo re se oxytocin rọhẹ oma rẹ oni na “ nẹrhẹ ọdavwẹ rẹ oni na ganphiyọ ọke ro de ni , ọke ro de djobọte kugbe ọke rọ da vwẹ evie kẹ ọmọ ro ghwe vwiẹ na . ”
Ame ọfa rọ jehẹ oma rẹ oni na vwẹ ọke nana “ nẹrhẹ oni na davwerhọn rẹ ọmọ na , ” ọ me kpurhiẹn phiyọ oruru rẹ oni na ro vwo nene ọmọ na ha eha .
Diesorọ enana eje vwọ ghanre ?
Ọmemama rẹ avwanre Jihova Ọghẹnẹ yen ruro rẹ oyerinkugbe rọhẹ uvwre rẹ oni vẹ ọmọ vwọ kpẹkpẹ .
* Ovie Devid jiri Ọghẹnẹ rọ vwọ reyọ vwo “ nẹ evun ” rhe , ọ da je sẹro rọyen gbẹrhẹnẹdẹ vwẹ obọ rẹ oni rọyen .
Ọ da nẹrhovwo : “ E vwiẹ vwẹ nẹ evun rhe teyọ awọ wẹn , wọwẹ Ọghẹnẹ mẹ nẹ evun rẹ oni mẹ rhe . ” — Une Rẹ Ejiro 22 : 9 , 10 .
RORO : Ọghẹnẹ da sa ma ohworakpọ vwẹ idjerhe rẹ oni ro vwiẹ ọmọ de vwo oniso rẹ ọmọ rọyen , ji ru ọdavwẹ rọyen kẹ , o rhe fo avwanre vwo vwo imuẹro nẹ Ọghẹnẹ davwerhọn rẹ avwanre re dia “ uvwiẹ rọye ” ? — Iruo Rẹ Iyinkọn Na 17 : 29 .
Jesu Kristi rọ riẹn Ọmemama na vrẹ kohwo kohwo da ta : “ Ọ dia igue ivẹ eye a shẹ anini ?
yẹ ọvuọvo sa va Ọghẹnẹ abọ she - e ?
Ẹkẹvuọvo ogẹto rẹ uyovwi rẹ ovwan na e kere ayen .
Ovwan djẹ oshọ - ọ , ovwan ghare nọ igue na . ” — Matiu 10 : 29 - 31 .
Ihwo re davwerhọn rẹ emephran itete rẹ ayen mrẹ ghwe bu - un , siẹvo kẹ gba riẹn ọke rẹ ‘ ọvo usun rayen de she - e . ’
Ẹkẹvuọvo Ọsẹ rẹ avwanre rọhẹ obodjuvwu davwerhọn rẹ emephran na ọvuọvo !
Emephran cha sa vwẹ ọke vuọvo vwọ ghanre vrẹ ohworakpọ - ọ , otoro oborẹ ayen bun te - e .
Uyono na phẹnri nẹ : Wọ vwẹ ọke vuọvo “ djẹ oshọ ” nẹ Ọghẹnẹ davwerhọn wẹ - ẹn .
Ukperẹ ọtiọyen , vwo imuẹro nẹ ọ davwerhọn wẹn !
Ọghẹnẹ vwo ọdavwẹ kpahen akpeyeren rẹ avwanre , o ni avwanre vwọrẹ ẹguọnọ
Ọbe Ọfuanfon na kẹ avwanre imuẹro
“ Ibiẹro rẹ Ọrovwohwo mrẹ asan kasan ejobi , ọ rọ rhẹrẹ iruimwemwu vẹ ohwoesiri ejobi . ” ​ — ISẸ 15 : 3 .
“ Ẹro rẹ Ọrovwohwo re nẹ ọvwata , erhọn rọye rhie phihọ kẹ oviẹ rayen . ” ​ — UNE RẸ EJIRO 34 : 15 .
“ Oma vwerhe ovwẹ re me ghọghọ fiki rẹ ẹguọnọ wẹn ro jẹ rhẹriẹ , fikiridie wọ mrẹ oma ẹlagha mẹ , wọ nabọ vughe ọdjarhe mẹ . ” ​ — UNE RẸ EJIRO 31 : 7 .
O se djobọte avwanre siẹrẹ a da riẹn nẹ Ọghẹnẹ davwerhọn obo re phia vwẹ akpeyeren rẹ avwanre , nẹ ẹro rọyen ji ni avwanre vwọrẹ ẹguọnọ ?
O se djobọte avwanre kirobo rẹ Hannah * vwẹ England djere :
“ Jovwo , ọke buebun yen mi vwo roro nẹ Jihova vwo ẹguọnọ mẹ - ẹ , nẹ o ji nyo ẹrhovwo mẹ - ẹ .
Mi rorori nẹ jẹ esegbuyota evwo yen sorọ .
Mi niro nẹ a vwẹ oja re vwẹ yẹrẹ kpairoro vrẹ vwẹ kidie mi fiemu - u .
Ki mi roro nẹ Ọghẹnẹ davwerhọn mẹ - ẹ . ”
Ẹkẹvuọvo , Hannah rhe vwo ẹwẹn ivivẹ kpahen ẹroevwote vẹ ẹguọnọ rẹ Jihova asaọkiephana - a .
Die yen wene iroro rọyen ?
Ọ da ta : “ Ememerha yen ewene na rhere .
Me karophiyọ ota ọvo ra ta nẹ Baibol na rhe kpahen izobo rẹ ọtanhirhe rẹ Jesu vwẹ ikpe buebun re wanre , ota yena djobọte vwe mamọ , ọ chọn vwẹ uko vwọ rhoma ru imuẹro mẹ ganphiyọ nẹ Jihova vwo ẹguọnọ mẹ .
Me vwọ mrẹ ẹkpahọnphiyọ rẹ ẹrhovwo mẹ , ameoviẹ de hwẹ nẹ ẹro mẹ rhe , kidie me vwọ mrẹvughe nẹ Jihova ghini vwo ẹguọnọ mẹ .
Omẹvwa rẹ Inenikristi re me ra vẹ uyono rẹ Baibol yono uvwe erọnvwọn buebun kpahen Jihova , uruemu rọyen , kugbe obo ro roro kpahen avwanre .
Enẹna ke me rhe nabọ riẹn ẹguọnọ vẹ obicha rẹ Jihova vwọ kẹ avwanre eje kugbe owenvwe rọyen rọ vwọ vwẹrote avwanre ohwo ọvuọvo . ”
Eta rẹ Hannah na phiuduphiyọ ohwo awọ .
Ẹkẹvuọvo , kẹ mavọ wo se vwo vwo imuẹro nẹ Ọghẹnẹ riẹn wẹn je karophiyọ owẹ ?
A cha fuẹrẹn onọ nana vwẹ uyovwinrota rọ vwọ kpahen ọnana .
Ini evo re rioja rẹ ofudjevwe siẹrẹ ayen de vwiẹ nu ( postpartum depression ) se vwo ebẹnbẹn rẹ ayen vwo mu emọ rẹ ayen ghwe vwiẹ na vwo te oma .
Ẹkẹvuọvo , ofori nẹ ayen roro nẹ ayen yen sorọ - ọ .
U.S .
National Institute of Mental Health tare nẹ ofu se dje ini evo , “ fikirẹ ẹdia rẹ ugboma vẹ iroro . . . ẹkẹvuọvo , ọ dia ọ phia fikirẹ oborẹ oni na ruru yẹrẹ obo ro je ruo - o . ”
Wọ da guọnọ evuẹ efa kpahen ota nana , ni uyovwinrota na “ Understanding Postpartum Depression ” vwẹ Awake ! rẹ June 8 , 2003 .
Jihova yen odẹ rẹ Ọghẹnẹ kirobo ra mrẹrẹ vwẹ Baibol na . — Une Rẹ Ejiro 83 : 18 , NW .
E wene edẹ evo vwẹ uyovwinrota nana vẹ e re vwọ kpahọn .
“ Ẹro wẹn mrẹ asan ra je ma - a vwẹ oma mẹ . ” ​ — UNE RẸ EJIRO 139 : 16
Roro kpahen oyerinkugbe rọ ma kpẹkpẹ rẹ ihworakpọ se vwo , ọyen ọ rẹ emọ ivẹ re vwiẹre siẹvo re họhọ ohwohwo dẹn .
Oyerinkugbe rayen kpẹkpẹ mamọ .
Emọ ivẹ re vwiẹre sievọ evo , tobọ “ riẹn obo rọ hepha ra vwọ ta ota kẹ ohwo , e mi ghwe vwo ẹruọ rẹ obo ra ta na dede nẹ e djekpahọ - ọn , ” eriyin Nancy Segal rọ vwẹrote Twin Studies Center , rọ je dia ọvo usun rẹ emọ ivẹ re vwiẹre siẹvo tare .
Aye ọvo djekpahen oyerinkugbe rọyen vẹ ọ rẹ oniọvo rọyen re vwiẹre vẹ ọyen ẹsiẹvo : “ Avwanre nabọ riẹn ohwohwo . ”
Diesorọ ayen se vwo vwo ẹruọ rẹ ohwohwo vwẹ idjerhe oghẹresan tiọna ?
Dede nẹ ehahiẹ djerephia nẹ asan ra dia ghwanre vẹ oborẹ emiọvwọn ghẹre emọ wan sa suọ , jẹ ọhọhọre nẹ oka rẹ ikẹn vuọvo rehẹ oma rẹ emọ ivẹ re vwiẹre siẹvo yen ma suọ .
RORO : Ọmemama rẹ ikẹn nana nabọ vwo ẹruọ rẹ avwanre ohwo ọvuọvo .
Ọbuine Devid ghene ta : “ Wọwẹ ri rhuọn vwẹ kugbe vwẹ obọ evun rẹ oni mẹ ; esuanson mẹ ejobi si oma nu kẹ wẹ - ẹ , ọke ra vwọ ma vwẹ vwẹ odjahọ . . . .
Ẹro wẹn mrẹ asan ra je ma - a vwẹ oma mẹ ; vwẹ evun rẹ ọbe wẹn e si ayen phihọ ọvuọvo . ”
( Une Rẹ Ejiro 139 : 13 , 15 , 16 ) Ọghẹnẹ ọvo yen nabọ vwo ẹruọ oborẹ ikẹn oma rẹ avwanre wian wan , vẹ oborẹ erọnvwọn re phiare vwẹ akpeyeren djobọte uruemu rẹ avwanre .
Kidie nẹ Ọghẹnẹ nabọ riẹn avwanre fiotọ ọtiọyena , ọyena kẹ avwanre imuẹro nẹ o vwo ẹruọ rẹ avwanre .
Devid nẹrhovwo : “ Ọrovwohwo , wọwẹ re hiẹn vwẹ wọ da riẹn vwẹ !
Wọwẹ re riẹn ọke mi vwo tidia kugbe ọke mi vwo vrẹn ; wọwẹ ri vughe iroro mẹ vwẹ ogboko .
Tavwe rẹ ota ke rhe dia ẹrẹnvwe mẹ , No , E Ọrovwohwo , ju wọ riẹnrẹ ejobi re . ”
( Une Rẹ Ejiro 139 : 1 , 2 , 4 ) Vwọba , Jihova riẹn obo rehẹ evun rẹ avwanre , ọ tobọ riẹn “ iroro kiroro vẹ ona ejobi . ”
( 1 Ikun Rivie 28 : 9 ; 1 Samuẹl 16 : 6 , 7 ) Die yen awọreta nana yono avwanre kpahen Ọghẹnẹ ?
Dede nẹ avwanre ta ọdavwẹ vẹ iroro rẹ avwanre eje phia - a , Ọghẹnẹ vwo ẹruọ rẹ obo re ruru vẹ oboresorọ e vwo ruo .
Vwọ vrẹ ọyena , ọ riẹn erhuvwu rẹ avwanre guọnọ ru , ọ da tobọ dianẹ ẹdia rẹ avwanre nẹrhẹ e se ru obo rehẹ udu avwanre - e .
Kidie nẹ Ọghẹnẹ phi ẹguọnọ phiyọ ubiudu rẹ avwanre , kọyen o vwo owenvwe rọ vwọ riẹn , ji vwo ẹruọ rẹ iroro rẹ avwanre vẹ obo ri mu avwanre vwo ruẹ emu . — 1 Jọn 4 : 7 - 10 .
Vwọrẹ uyota , Ọghẹnẹ mrẹ emu ejobi .
Ọ riẹn kpahen ojaẹriọ rẹ avwanre , ọ da tobọ dianẹ ihwo efa riẹn kpahọn yẹrẹ vwo ẹruọ raye - en
Ọbe Ọfuanfon na kẹ avwanre imuẹro
“ Ẹro rẹ Ọrovwohwo e hẹ enu rẹ ọvwata , erhọ rọye rhie phihọ kẹ ẹrhovwo rayen . ” ​ — 1 PITA 3 : 12 .
Ọghẹnẹ veri : “ Mi dje kẹ wẹ mi yono uwe idjerhe ru wọ cha ra ; Me nẹ wẹ iroro ẹro mẹ ko te we sun . ” ​ — UNE RẸ EJIRO 32 : 8 .
Ra vwọ riẹn nẹ Ọghẹnẹ vwo ẹruọ rẹ ẹdia rẹ avwanre hepha kugbe iroro rẹ avwanre sa chọn avwanre uko vwo chirakon rẹ ebẹnbẹn ?
Roro kpahen obo re phia kẹ Anna vwẹ Nigeria .
Ọ da ta : “ Mi roro nẹ akpọ fo obo re yeri - in fikirẹ ẹdia re me hepha , mẹvwẹ ayeuku rọ vwẹrote ọmọtẹ mẹ rọhẹ họsipito fikirẹ ọga rẹ afọnrhe , mẹvwẹ komobọ ji vwo ọga rẹ ikansa rẹ ivie rọ guọnọ ẹbẹrẹ .
Ọ ghene bẹn kẹ vwẹ mamọ , kidie mẹvwẹ vẹ ọmọtẹ mẹ kọyen gba hẹ họsipito vwẹ ọke vuọvo . ”
Die yen vwẹ ukẹcha kẹ Anna vwo yerin ghene ẹdia nana ?
“ Mi roro kpahen ẹkpo rẹ Baibol kerẹ Filipae 4 : 6 , 7 , rọ tare nẹ ‘ ufuoma rẹ Ọghẹnẹ rọ nọ ẹruọ ejobi kọ yọnrọn udu vẹ iroro rẹ ovwan . ’
Kọke kọke me da karophiyọ ẹkpo rẹ Baibol nana , ke me mrẹ nẹ Jihova sikẹre ovwẹ mamọ , nẹ ọ riẹn vwẹ vrẹ obo re me riẹn oma mẹ .
Iniọvo rehẹ ukoko rẹ Inenikristi ji phiuduphiyọ ovwẹ awọ .
“ Dede nẹ mi ji nene ọga mẹ na muabọ , jẹ ẹdia mẹ vẹ ọ rẹ ọmọtẹ mẹ na yovwin vrẹ obo ri jovwo .
Kidie nẹ Jihova vẹ avwanre herọ , avwanre rhe mrẹvughe nẹ ofori e vwo vwo iroro ọchọchọ siẹrẹ e de hirharoku egbabọse - e .
Jems 5 : 11 kẹ avwanre imuẹro nana : ‘ Ebruba kẹ ihwo ri chirako rhi te oba : ovwan ji nyo usi rẹ obo rẹ Ọrovwohwo ru kẹ Job te , vwẹ ukuko rọye , obo ro nẹ arodọvwẹ kẹ te . ’ ”
Jihova nabọ riẹn obo re phia kẹ Job , avwanre ji se vwo imuẹro nẹ ọ riẹn obo re phia kẹ avwanre enẹna .
Ehrọre ọyen “ ẹgba rẹ ohwo vwo phi oma rọyen phiyọ ẹdia rẹ ohwo ọfa kerẹ asan a da mrẹ nẹ ọyen yen emu na phia kẹ . ”
Dr .
Rick Hanson tare nẹ : “ E vwiẹ avwanre vẹ ẹgba re vwo dje ehrọre phia . ”
RORO : Diesorọ avwanre vwo vwo ẹgba re vwo dje ehrọre phia , rọ dia uruemu rẹ emama efa vwo te ohworakpọ - ọ ?
Baibol na tare nẹ Ọghẹnẹ ma ohworakpọ họhọ oma rọyen .
( Jẹnẹsis 1 : 26 ) A ma avwanre vwẹ uhoho rẹ Ọghẹnẹ rere avwanre se vwo dje iruemu rọyen iyoyovwin phia .
Ọtiọyena , ehrọre de mu ohwo vwọ chọn ohwo ọfa uko , kọyen ọ vwẹrokere Ọmemama rọyen Jihova Ọghẹnẹ ro vwo ehrọre . — Isẹ 14 : 31 .
Ọghẹnẹ re ehrọre rẹ avwanre , ọ je da siẹrẹ ọ da mrẹ avwanre re rioja .
Vwọ kẹ ihwo rẹ Izrẹl rẹ awanre , ri chirakon rẹ ojaẹriọ ọgangan ọke rẹ ayen vwọ hẹ eviẹn vwẹ Ijipt kugbe eyeren ọgangan vwẹ aton na vwẹ ẹgbukpe 40 , Baibol na da ta : “ Vwẹ evun rẹ ukpokpogho rayen ejobi ọye e kpokpori . ”
( Aizaya 63 : 9 ) Noso nẹ ọ dia Ọghẹnẹ de mrẹ ukpokpogho raye - en .
Ọ phi oma rọyen phiyọ ẹdia rayen .
Kidie ọ tare nẹ : “ Me riẹn oja rayen . ”
( Eyanno 3 : 7 ) “ Ohwo rọ vwẹ obọ te ovwan ” eriyin Ọghẹnẹ tare “ yẹ ọ vwẹ obọ te ọmẹro rọye . ”
( Zekaraya 2 : 8 ) Ihwo de kpokpo avwanre , ọ da Ọghẹnẹ kirobọ rọ da avwanre .
Baibol na kẹ avwanre imuẹro nẹ avwanre de roro nẹ avwanre muwan re ehrọre rẹ Ọghẹnẹ - ẹ , “ Ọghẹnẹ rhonọ udu rẹ avwanre , ọ ke rha je riẹn emu ejobi re . ”
( 1 Jọn 3 : 19 , 20 ) Ọghẹnẹ riẹn avwanre vrẹ obọ rẹ avwanre riẹn oma avwanre .
Ọ nabọ riẹn ẹdia rẹ avwanre hepha , iroro vẹ oma avwanre .
Ọ re ehrọre rẹ avwanre .
Avwanre sa vwẹroso Ọghẹnẹ vwọ kẹ uchebro , aghwanre , vẹ ukẹcha , kidie avwanre riẹnre nẹ ọ cha vwẹ ukẹcha kẹ ihwo ri vwo ebẹnbẹn
Ọbe Ọfuanfon na kẹ avwanre imuẹro
“ Ku wo se , Ọrovwohwo ko nyo ; ku wo kperi , kọ ta kẹ wẹ nẹ , Mẹvwẹ na . ” ​ — AIZAYA 58 : 9 .
“ Kidie me riẹn iroro ri mi vwo kẹ ovwan , eriyin Ọrovwohwo tare , iroro re erhuvwu ọ dia ọ rẹ umiovwo me cha vwọ kẹ ovwan vwẹ ọke rọ cha vẹ iphiẹrohọ .
Kẹsiẹye we ki se vwe re nẹ ẹrhovwo kẹ vwẹ , ki mi nyo ovwan . ” ​ — JERIMAYA 29 : 11 , 12 .
“ Phi ame oviẹ mẹ phihọ evun rẹ ọgọ !
Ayen hẹ evun rẹ ọbe wẹn na ? ” ​ — UNE RẸ EJIRO 56 : 8 .
A vwọ riẹn nẹ Ọghẹnẹ re ehrọre rẹ avwanre sa chọn avwanre uko vwo yerin ghene ebẹnbẹn ?
Roro kpahen obo re phia kẹ Maria :
“ Mi niro nẹ akpeyeren pha gangan , nẹ e ji shenyẹ vwẹ ọke mi vwo rhiẹro mrẹ odjadja rẹ ughwu rẹ ọmọshare mẹ rẹ ẹgbukpe 18 , rọ muọga rẹ ikansa vwẹ ẹgbukpe ivẹ .
Ivun rẹ Jihova miovwe kidie o sivwin ọmọ na - a !
“ Ẹgbukpe esan vwọ wan nu , oniọvo ọvo ro vwo ẹguọnọ vẹ arodọnvwẹ vwẹ ukoko na da nabọ kerhọ mẹ re me vwọ vuẹ nẹ Jihova vwo ẹguọnọ mẹ - ẹ .
Rọ vwọ kerhọ mẹ vwẹ omarẹ inọke evo vwọrẹ jẹ ota egbe phiyọ ovwẹ unu nu , o de djunute ẹkpo rẹ Baibol ọvo ro te vwe ẹwẹn .
Ọyehẹ 1 Jọn 3 : 19 , 20 , rọ tare nẹ : ‘ Ọghẹnẹ rhonọ udu rẹ avwanre , ọ ke rha je riẹn emu ejobi re . ’
Ọ da vuẹ vwẹ nẹ Jihova riẹn ebẹnbẹn rẹ avwanre .
“ Dedena , ọ je bẹn kẹ vwẹ mi vwo si ophu nẹ evun !
Mi de se Une Rẹ Ejiro 94 : 19 , rọ tare nẹ : ‘ Ọke rẹ ẹnwan rẹ udu mẹ de rhi buphihọ , uchebro wẹn kọye sasa ẹnwẹ mẹ . ’
Kọ ghwa họhọ nẹ fiki mẹ yen e vwo si awọreta yena !
Ọke vwọ yan obaro , me da rhe mrẹ nẹ ọyen obo ri yovwirin gangan me vwọ ta ota kẹ Jihova kpahen ebẹnbẹn mẹ , vẹ ẹwẹn nẹ ọ kerhọ kẹ vwẹ , o ji vwo ẹruọ mẹ . ”
Ọ vwerhoma a vwọ riẹn nẹ Ọghẹnẹ vwo ẹruọ rẹ avwanre , o ji roro kẹ avwanre !
Ẹkẹvuọvo , diesorọ ojaẹriọ vwọ vọn asan eje ?
Kidie nẹ Ọghẹnẹ vwẹ oja ria avwanre fikirẹ oruchọ rẹ avwanre ?
Ọghẹnẹ cha vwẹ ojaẹriọ te oba ?
A cha kpahenphiyọ enọ nana vwẹ iyovwinreta re vwọ kpahen ọnana .
OWOHWẸRE RẸ LUZIA SI DỌN .
Nẹ ọkiemọ rhe yen ọ vwọ muọga re se poliomyelitis , ọga na brare mamọ , o se pho nẹ oma rẹ ohwo ọvo kpo ọfa , ọ je sa guọghọ afọnrhe na vẹ iriẹn rẹ oma na .
Ọke rọ vwọ hẹ ẹgbukpe 16 , aye ọvo rẹ Luzia wian kẹ da vuẹ nẹ , “ Ọghẹnẹ yen reyọ ọga na vwọ vwẹ oja re wẹ kidie wẹ orharhe ọmọ , wọ kerhọ kẹ oni wẹ - ẹn . ”
Ikpe buebun vwọ wan nu , Luzia je karophiyọ oborẹ eta yena so ọkuọnrọn kẹ te .
ỌKE RA VWỌ VUẸ DAMARIS NẸ O VWO IKANSA RẸ AFỌNRHE , ọsẹ rọyen da nọ : “ Die wo ruru rọ nẹrhẹ emu ọbrabra ọtiọnẹ phia kẹ wẹ ?
O muẹro nẹ wo ru orọnvwọn ọvo rọ brare mamọ .
Ọyensorọ Ọghẹnẹ vwọ vwẹ oja vwọ re wẹ na . ”
Eta nana kuọnrọn ẹwẹn rẹ Damaris .
O krire rẹ ihworakpọ vwo imuẹro nẹ ọga ọyen oja rẹ Ọghẹnẹ vwọ re ihwo fikirẹ oruchọ rayen .
Ọbe re se Manners and Customs of Bible Lands tare nẹ ihwo buebun vwẹ ọke rẹ Kristi vwo imuẹro nẹ “ ọga ọyen osa rẹ oruchọ rẹ ohwo rọ muọga na yẹrẹ ọ rẹ ohwo rẹ orua rọyen . ”
Ọbe re se Medieval Medicine and the Plague tare nẹ vwẹ omarẹ ikpe 500 fiẹ 1500 C.E . , “ ihwo evo vwo imuẹro nẹ Ọghẹnẹ reyọ ọtiekọ rhe vwọ vwẹ oja re ihwo fikirẹ imwemwu rayen . ”
Kọyen Ọghẹnẹ yen bru hwe ihwo umwemwu iduduru rẹ ọtiekọ hwe ghwu vwẹ Europe vwẹ ẹgbukpe ujorin rẹ ihwẹne ?
Gbanẹ imihori re sa so ọga yen ghene so ọtiekọ na kirobo rẹ ehiahiẹ djerephia ?
Ihwo evo sa nọ , kọyen Ọghẹnẹ ghene vwẹ ọga vwo mu ihwo fikirẹ oruchọ rayen ?
*
RORO : Ọ da dianẹ Ọghẹnẹ yen gboja kẹ ihwo fikirẹ oruchọ , kẹ diesorọ Jesu rhe vwo sivwin ihwo re muọga ?
Ọyena rha dianẹ Jesu reyọ vwọsua orhiẹn ọvwata vẹ orhiẹn ọgbagba rẹ Ọghẹnẹ ?
( Matiu 4 : 23 , 24 ) Jesu cha vwẹ ọke vuọvo vwo gbe vwọso orhiẹn rẹ Ọghẹnẹ - ẹ .
Kidie ọ tare nẹ : “ Mi ru obo ri je kọke kọke , ” mi ji “ ruẹ kirobo rẹ Ọsẹ na ji urhi kẹ vwẹ . ” — Jọn 8 : 29 ; 14 : 31 .
Baibol na nabọ dje phephẹn nẹ Jihova Ọghẹnẹ “ vwo umwemwu - u . ”
( Urhi Rivẹ 32 : 4 ) Kerẹ udje , o vwo ọke vuọvo rẹ Ọghẹnẹ cha vwọ nẹrhẹ aropleni she rere ihwo uriorin buebun ghwu kidie nẹ ọ guọnọ vwẹ oja re ohwo ọvo rọhẹ evunrẹ aropleni na - a !
Kidie nẹ Ọghẹnẹ ọvwata , Ebraham rọ dia odibo rẹ Ọghẹnẹ rọ fuevun da ta nẹ Ọghẹnẹ cha “ ghwọrọ evwata kugbe iruimwemwu - u . ”
“ A gha , e se ru emu ọtiọye - e , ” eriyin Ebraham tare .
( Jẹnẹsis 18 : 23 , 25 ) Baibol na je tanẹ “ Ọghẹnẹ ru umwemwu - u . ” — Job 34 : 10 - 12 .
Ọ dia Ọghẹnẹ yen vwẹ oja ria avwanre fikirẹ oruchọ yẹrẹ umwemwu ọvo rẹ avwanre ruru - u .
Jesu komobọ nabọ dje ota nana phephẹn ọke rẹ ọ vẹ idibo rọyen vwọ mrẹ ọshare ọvo ro rhuẹro nẹ evun rhe .
“ Idibo rọye da nọ , Rabbi , ono ri ru umwemwu , ohwo nana gbinẹ ọsẹ vẹ oni rọye , re vwo vwiẹ orhuẹro ?
Jesu da kpahe , Ọ dia ohwo nana ri ru imwemwu - u , eyẹ ọsẹ vẹ oni rọye - e , ẹkẹvuọvo rere iruo rẹ Ọghẹnẹ vwọ mrasan phia vwẹ oma rọye . ” — Jọn 9 : 1 - 3 .
Fikirẹ ororochọ ro rhe ihwo vwẹ ọke yena , o gbe idibo na unu ọke rẹ Jesu vwọ vuẹ ayen nẹ ọ dia ọshare na yẹrẹ ọsẹ vẹ oni rọyen ri ru umwemwu rọ nẹrhẹ o rhuẹro nẹ evun rhe - e .
Jesu sivwin ọshare na ẹro rọyen de rhie , ọ dia ọyena ọvo - o , ọ ji wene iroro ọchọhọ ro rhe ihwo vwẹ ọke yena nẹ Ọghẹnẹ yen vwẹ oja re ihwo fikirẹ oruchọ rayen .
( Jọn 9 : 6 , 7 ) Ẹwẹn rẹ ihwo re rioja rẹ emiavwe ọgangan nonẹna se te otọ rẹ ayen vwọ riẹn nẹ ọ dia Ọghẹnẹ yen so oja rẹ ayen ria - a .
Ọ da dianẹ Ọghẹnẹ yen gboja kẹ ihwo fikirẹ oruchọ , kẹ diesorọ Jesu rhe vwo sivwin ihwo re muọga ?
Ọbe Ọfuanfon na kẹ avwanre imuẹro
“ Asan vwẹ umwemwu davwẹ Ọghẹnẹ nẹ - ẹ yẹ okpuyovwi rọye davwe ohwo ọvuọvo nẹ - ẹ . ”
( JEMS 1 : 13 ) Vwọrẹ uyota , “ umwemwu ” yẹrẹ , emiavwe , ega kugbe ughwu rẹ ihworakpọ rioja rọyen ikpe uriorin buebun re na che vwoba kẹrẹkpẹ .
Jesu Kristi “ sivwi ” ihwo ejobi re rioja .

( MATIU 8 : 16 ) Womarẹ ihwo ri bruro rhe ro sivwirin na , Ọmọ rẹ Ọghẹnẹ ghwe dje oborẹ Uvie rẹ Ọghẹnẹ che ru kẹ akpọneje .
“ [ Ọghẹnẹ ] ko ririe ameoviẹ nẹ ẹro rayen , ughwu gbe cha dia ọfa - a , eyẹ omaemuohọ eyẹ oviẹ eyẹ odjadja ọfa - a , kidie emu rẹ awanre na wanvrẹn nure . ” — ẸVWỌPHIA 21 : 3 - 5 .
Kẹ diesorọ ihworakpọ vwo rhiẹromrẹ odjadja vẹ ojaẹriọ ọgangan ?
Ihworakpọ roro kpahen onọ yena ikpe uriorin buebun re .
Ọ rha dia Ọghẹnẹ yen vwẹ oja ria avwanre - e , ono kọyen ruo ?
A cha kpahen phiyọ enọ yena vwẹ uyovwinrota rọ vwọ kpahen ọnana .
Dede nẹ vwẹ ọke evo re wanre , Ọghẹnẹ vwẹ oja re ihwo fikirẹ umwewmu evo rẹ ayen ruru , jẹ o vwo asan vuọvo ro djerephia vwẹ Baibol na nẹ Ọghẹnẹ reyọ ọga yẹrẹ oghwọrọ vwọ vwẹ oja ria ihwo enẹna fikirẹ imwemwu raye - en .
Ọ rha dia Ọghẹnẹ yen so ojaẹriọ - ọ , kẹ ono yen so owẹnvwe vẹ uweren ọgangan , ifovwin , ega kugbe oghwọrọ re phia ?
Baibol na rọ dia Ota rẹ Ọghẹnẹ dje erọnvwọn erha kiriguo re so ojaẹriọ kẹ ihworakpọ :
Ọdavwẹ Romobọ , Urhuru , kugbe Utuoma .
“ Ohwo da tua ohwo muotọ kẹ umiovwo rọye . ”
( Aghwoghwo 8 : 9 ) Ọke buebun , ihwo rioja fikirẹ oborẹ ihwo efa ri jẹgba , re vwẹ ọdavwẹ romobọ ka obaro ruru .
Ọke vẹ Obo re Rhẹro Rọye - en .
Ihwo rioja fikirẹ “ ọke vẹ uphẹ ro di bru ayen ejobi cha . ”
( Aghwoghwo 9 : 11 ) Kọyen ihwo hẹ asan rọ chọre vwẹ ọke rọ chọre , asidẹnti rọ phiare , ihwo ri gbẹrophiyotọ ru oborẹ ayen ruẹ - ẹ yẹrẹ echobọ rọ phiare sa so ojaẹriọ .
Ọvwuvumwemwu ro Sun Akpọ Na .
Baibol na nabọ dje esiri rẹ asan rẹ ojaẹriọ rẹ ihworakpọ nẹ cha .
Ọ da ta : “ Akpọ na ejobi hẹ obọ rẹ ogangan rẹ ohwo umwemwu na . ”
( 1 Jọn 5 : 19 ) “ Ohwo umwemwu na ” yen Eshu rọ dia Idẹbono , emama rẹ ẹwẹn rọ ka dia amakashe rẹ Ọghẹnẹ , ẹkẹvuọvo “ kaka uyota rhere - e . ”
( Jọn 8 : 44 ) Emekashe efa da vwomaba Eshu vwo gbe vwọso Ọghẹnẹ rere ayen se vwo ru ọdavwẹ romobọ rayen , ọtiọyena ayen de hirhe oma phiyọ emekashe rẹ Idẹbono .
( Jẹnẹsis 6 : 1 - 5 ) Ghwe vwo nẹ ọke rẹ ayen vwo gbe vwọso rhe yen Eshu vẹ emekashe rọyen vwo vwo ẹgba vwẹ obo re phia vwẹ akpọ na .
Marho kẹ ọke avwanre nana .
Asaọkiephana , ivun miovwo Idẹbono jọghrọjọghrọ , kọ phiẹn “ akpọ na ejobi , ” ọnana da rhe so “ ekan kẹ . . . akpọ ” na .
( Ẹvwọphia 12 : 9 , 12 ) Vwọrẹ uyota , Eshu ghini orharhe rẹ osun .
Oma vwerhọn siẹrẹ ọ da mrẹ ihworakpọ re rioja .
Eshu yen so ojaẹriọ kẹ ihworakpọ , ọ dia Ọghẹnẹ - ẹ .
RORO : Ohwo umwemwu vẹ ọkon , ro vwo ẹguọnọ - ọ yen sa so ojaẹriọ kẹ ihworakpọ ekueku .
Vwọ fẹnẹ oka ohwo ọtiọyena , Baibol na da ta : “ Ọghẹnẹ hẹ ẹguọnọ . ”
( 1 Jọn 4 : 8 ) Kidie nẹ Ọghẹnẹ yen ẹguọnọ na , kọ pha “ bẹbẹ kẹ Ọrovwoẹgba na re o vwo ru chọ . ” — Job 34 : 10 .
Ẹkẹvuọvo , kerẹ ohworakpọ nure , wo se roro . ‘ Bro ọke yen Ọghẹnẹ Romevwẹgba na cha vwẹ uphẹn kẹ Eshu nẹ o sun te ? ’
Kirobo re dje cha na , a mrẹvughe nẹ umwemwu tu Ọghẹnẹ oma , ọ da siẹrẹ ọ da mrẹ avwanre re rioja .
Kpobarophiyọ , Ota rọyen vuẹ avwanre nẹ : “ Vwẹ ẹnwan wẹn ejobi vwọ ya , kidie ọye re vwẹ ẹro te we . ”
( 1 Pita 5 : 7 ) Ọghẹnẹ vwo ẹguọnọ rẹ avwanre , o ji vwo ẹgba ro vwo si ojaẹriọ ejobi kugbe oshenyẹ no kirobo ra cha mrẹ vwẹ uyovwinrota rọ vwọ kpahen ọnana .
*
Wọ da guọnọ evuẹ efa kpahen oboresorọ Ọghẹnẹ vwọ vwẹ uphẹn kẹ ojaẹriọ , ni uyovwinrota 11 rẹ ọbe nana , Die Yen Baibol na Se Yono Avwanre ?
rẹ Iseri rẹ Jihova teyenre , wọ sa danlod rọyen vwẹ www.jw.org / urh .
“ E Ọrovwohwo , mavọ o krite ri mi vwo kperi se ọchuko , yu wo nyo - o ?
Eyẹrẹ kperi se we nẹ Ozighi , yu wo se sivwẹ - ẹ ? ”
( Habakọk 1 : 2 , 3 ) Enana eta rẹ Habakọk rọ dia omamọ rẹ ohwo rọ mrẹ aroesiri rẹ Ọghẹnẹ .
Oyarẹ rọyen na djerephia nẹ o vwo esegbuyota - a ?
Ẹjo , kakaka !
Ọghẹnẹ vwẹ imuẹro vwọ kẹ Habakọk nẹ o bru ọke phiyọ nure ro che vwo si umwemwu no . — Habakọk 2 : 2 , 3 .
Siẹrẹ wẹ yẹrẹ ohwo rọ kẹre owẹ da rioja , ọ pha lọlọhọ ra vwọ tanẹ Ọghẹnẹ gbe eghẹrẹ ganọ , ofori nẹ o si ojaẹriọ na no re .
Dedena , Baibol na kẹ avwanre imuẹro nana : “ Ọrovwohwo sa phiẹn ohwo vwẹ oma rẹ ive ro veri kirobo rẹ otu evo ta na - a , ẹkẹvuọvo o chirako rẹ ovwan , ọ guọnọre nẹ ohwo ọvuọvo ghwru - u , ẹkẹvuọvo nẹ ihwo ejobi kurhẹriẹ . ” — 2 Pita 3 : 9 .
O rhe che kri - i !
Jesu tare nẹ o vwo uvwiẹ ọvo rọ cha mrẹ erọnvwọn rẹ oghẹresan re cha phia , re cha nẹrhẹ a riẹn nẹ oba rẹ “ akpọ na ” yen avwanre hepha na .
( Matiu 24 : 3 - 42 ) Orugba rẹ aroẹmrẹ rẹ Jesu vwẹ ọke rẹ avwanre na djerephia nẹ ọke rẹ Ọghẹnẹ cha vwọ rhuẹrẹ erọnvwọn phiyọ sikẹrire .
*
Ẹkẹvuọvo , idjerhe vọ yen Ọghẹnẹ cha vwọ reyọ ojaẹriọ ejobi vwo te oba ?
Ọke rẹ Jesu vwọ hẹ akpọ na , o djerephia nẹ Ọghẹnẹ vwo ẹgba ro vwo si ojaẹriọ rẹ ihworakpo no .
Roro kpahen idje evo .
Oghwọrọ : Ọke rẹ Jesu vẹ iyinkọn rọyen vwo bi okọ vwẹ Abadi ri Galili , aphopho rode ọvo kọ guọnọ okọ rayen shuẹ .
Jesu de djephia nẹ ọyen vẹ Ọsẹ rọyen se sun odju na .
( Kọlose 1 : 15 , 16 ) Jesu da ta : “ Fọ , wọ dia riei . ”
Die kọyen phiare ?
“ Aphopho na da fọ , ẹfọ ri riei rode da rhe . ” — Mak 4 : 35 - 39 .
Ọga : A nabọ riẹn Jesu phiyọ ohwo ro vwo ẹgba ro vwo sivwin irhuẹro vẹ ikpono , erinyin ji te ehonvwoti , i ri she enwẹnwẹ , yẹrẹ koka koka rẹ emiavwen efa .
O “ sivwi ” ihwo ejobi re rioja . — Matiu 4 : 23 , 24 ; 8 : 16 ; 11 : 2 - 5 .
Ọkanrovwẹ rẹ Emu : Jesu reyọ ẹgba rẹ Ọsẹ rọyen vwọ kẹ vwo ruo rere emuọre vwo bun phiyọ .
Baibol na niyẹnrẹn rọyen nẹ abọ ivẹ yen Jesu ghẹrẹ ihwo uriorin buebun vwẹ iruo rẹ aghwoghwo rọyen . — Matiu 14 : 14 - 21 ; 15 : 32 - 38 .
Ughwu : Evrẹnushi erha ra niyẹnrẹn rọyen nẹ Jesu ruru vwẹ Baibol na djerepia nẹ Jihova vwo ẹgba ro vwo si ughwu no .
Ọvo tobọ ghwu ẹdẹ ẹne tavwen Jesu ke rhọvwọn nẹ ushi . — Mak 5 : 35 - 42 ; Luk 7 : 11 - 16 ; Jọn 11 : 3 - 44 .
Wọ da guọnọ evuẹ efa kpahen oba rẹ ẹdẹ na , ni uyovwinrota 9 rẹ ọbe nana , Die Yen Baibol na Se Yono Avwanre ?
rẹ Iseri rẹ Jihova teyenren , wọ sa danlodu rọyen ọphẹ vwẹ www.jw.org / urh .
Ọghẹnẹ ma ugboma rẹ avwanre na vẹ ẹgba ro se vwo sivwin oma rọyen .
Ọke rẹ orọnvwọn de bru ora phiyọ oma , kpẹn ohọroma na , yẹrẹ duvwon , oma na “ kọ ton iruo phiyọ ro vwo sivwin ora na , owenẹ ora na rhoro yẹrẹ ọ hanvwere . ”
( Johns Hopkins Medicine ) Ugege yena yen oma na vwọ ton iruo phiyọ rere ọbara ro hwẹ na vwọ ka , kọ hẹrẹ asan rẹ ọbara na djẹ wan , o mi sivwin ora na , opharo rẹ ora na mi dje .
RORO : Ọmemama na da sa ma ugboma rẹ avwanre vwẹ idjerhe ro de se sivwin ora , avwanre rha sa vwẹroso ive rọyen nẹ o che sivwin avwanre vwo nẹ ofudjevwe eje ?
Ọbuine na de si : “ O sivwẹ ohwo rẹ udu rọye vwirhiri , ọ gba era rayen . ”
( Une Rẹ Ejiro 147 : 3 ) Ẹkẹvuọvo , ọ da dianẹ wọ je rioja rẹ ofudjevwe rẹ obo re phia wanre yẹrẹ obo re phia enẹna , mavọ yen wo se vwo vwo imuẹro nẹ Jihova cha gba era wẹn enẹna vẹ ọke rọ cha vwẹ obaro ?
Ọghẹnẹ veri nẹ : “ Wọ djẹ oshọ - ọ , kidie me vẹ owẹ herọ , wo jẹ ofu dje we - e , kidie Mẹvwẹ Ọghẹnẹ wẹn ; Me kẹ wẹ ogangan , Me cha wẹ uko . ”
( Aizaya 41 : 10 ) Ohwo rọ riẹnre nẹ Ọghẹnẹ vwẹ ẹro te , vwo ufuoma rẹ ẹwẹn , o ji vwo ogangan ro se vwo yerẹn ghene ebẹnbẹn sansan .
Ọyinkọn Pọl se ufuoma rẹ ẹwẹn nana “ ufuoma rẹ Ọghẹnẹ rọ nọ ẹruọ ejobi . ”
Pọl da vwọba : “ Mi se ru emu ejobi vwi Kristi rọ kẹ vwẹ ogangan . ” — Filipae 4 : 4 - 7 , 9 , 13 .
Isiesi ọfuanfon na chọn avwanre uko vwo vwo esegbuyota kpahen ive rẹ Jihova ve kẹ ihworakpọ kpahen obaro na .
Kerẹ udje , Ẹvwọphia 21 : 4 , 5 vuẹ avwanre obo ro che ru kugbe oboresorọ a sa vwọ vwẹrosuọ :
“ Ko ririe ameoviẹ ” nẹ ẹro rẹ ihwo .
Jihova che si ojaẹriọ vẹ ẹnwan avwanre ejobi no , ọ da tobọ dianẹ i fi emuọvo kẹ ihwo efa - a .
Ovie Romevwẹgba na “ tidia vwẹ enu rẹ ekete ” rọyen vwevunrẹ urinrin vwẹ odjuvwu , etiyin o de che dje ẹgba vẹ ogangan rẹ usuon rọyen phia ro vwo si ojaẹriọ no , je kẹ avwanre ukẹcha ra guọnọre .
Jihova kẹ avwanre imuẹro nẹ ive rọyen “ omamọ ota . ”
Jihova vwẹ odẹ vẹ uruemu rọyen vwọ re esanobọ nẹ ive rọyen che rugba .
“ Ko ririe ameoviẹ nẹ ẹro rayen , ughwu gbe cha dia ọfa - a , eyẹ omaemuohọ eye oviẹ eyẹ odjadja ọfa - a , kidie emu rẹ awanre na wanvrẹn nure .
Ọ ro tidia vwẹ enu rẹ ekete na da ta , Nighe , mi ru emu na ejobi ọkpokpọ .

Ọ da je ta rhe , Si ọnana , kidie eta nana omamọ ota . ” — Ẹvwọphia 21 : 4 , 5 .
Akpọ na vẹ odjuvwu re rhiẹromrẹ na dje iwan vẹ iruemu rẹ Ọsẹ avwanre rọhẹ odjuvwu phia .
Dede nẹ Ọghẹnẹ womarẹ emama vwo se avwanre nẹ a rhe dia igbeyan rọyen , jẹ Baibol na nabọ ru edurhie na gbonozẹ rọ vwọ ta : “ Si kẹrẹ Ọghẹnẹ , rere o si kẹre owẹ . ”
( Jems 4 : 8 ) Iruo Rẹ Iyinkọn Na 17 : 27 tare nẹ o “ sheri kẹ avwanre ohwo ọvuọvo - o . ”
Wọ da ghwọrọ ọke vwọ riẹn Ọghẹnẹ , imuẹro wẹn kọ cha ganphiyọ nẹ ọ “ vwẹ ẹro te we . ”
( 1 Pita 5 : 7 ) Erhọ yen erere evo ra cha mrẹ siẹrẹ a da vwẹroso Jihova ?
Roro kpahen ẹdia rẹ Toru vwẹ Japan .
Oni rọyen Onenikristi , dedena Toru vwomaba ẹko rẹ ihwo ri gbe ozighi re se yakuza vwẹ Japan .
Ọ da ta : “ Mi vwo imuẹro nẹ Ọghẹnẹ vwo utuoma mẹ , mi ji roro nẹ ọyen ri hwe ihwo mẹ , marho kẹ e re ghanre kẹ vwẹ mamọ fikirẹ oruchọ mẹ . ”
Toru tare nẹ fikirẹ iroro ro rhere kugbe asan rọ dia , o de rhi hirhephiyọ “ ohwo rọ brare , ro gbe arodọnvwẹn kẹ ihwo - o . ”
Vwọ kpahen obo rọ guọnọ ru , ọ da ta : “ Me guọnọ ghwu kerẹ eghene siẹrẹ mi de hwe ohwo ọvo ro titi vrẹ vwẹ nu , rere odẹ mẹ vwo kperusi . ”
Ẹkẹvuọvo , ọke ra vwọ vwẹ Baibol na vwo yono Toru vẹ aye rọyen Hannah nu , Toru de ru ewene rode vwẹ akpeyeren rọyen .
Hannah da tanẹ “ me mrẹ ewene sansan vwẹ oma rẹ ọshare mẹ . ”
Enẹna , Toru da ta vẹ imuẹro : “ Ọghẹnẹ herọ , ọ je davwerhọn rẹ avwanre ohwo ọvuọvo .
Ọ guọnọ nẹ ohwo ọvuọvo ghwu - u , o ji muegbe rọ vwọ reyọ vwo ghovwon ihwo ri kurhẹriẹ nẹ imwemwu rayen .
Ọ kerhọ kẹ eta rẹ avwanre cha sa vuẹ ihwo efa - a , vẹ eta rẹ ihwo efa che se vwo ẹruọ rọye - en .
O rhe che kri - i , Jihova che si ebẹnbẹn , odjadja kugbe emiavwe ejobi no .
Tobọ vwẹ enẹna , ọ je vwẹ ukẹcha kẹ avwanre vwẹ idjerhe re rhẹro rọye - en .
Ọ davwerhọn rẹ avwanre , ji sivwin avwanre vwẹ ẹdia rẹ ebẹnbẹn . ” — Une Rẹ Ejiro 136 : 23 .
Kirobo rẹ ikuegbe rẹ Toru djerephia na , a vwọ riẹn nẹ Ọghẹnẹ vwo ẹgba na , nẹ o che si ebẹnbẹn ejobi no , ji rien ameoviẹ nẹ ẹro avwanre kẹrẹkpẹ , kẹ avwanre iphiẹrophiyọ , je vwẹ ukẹcha kẹ avwanre vwo yeren akpeyeren rẹ omavwerhovwẹn enẹna .
Vwọrẹ uyota , vwevunrẹ akpọ nana rọ vọnre vẹ ebẹnbẹn na , wọ sa mrẹ erere vwo nẹ ẹroevwote rẹ Ọghẹnẹ .
Ihwo evo vwo imuẹro nẹ Ọghẹnẹ mrẹ oja rẹ ayen ria - a , ọ je davwerhọn raye - en .
Ọghẹnẹ mrẹ , ọ je davwerhọn rẹ avwanre
“ Ọrovwohwo da mrẹ nẹ evun umwemwu rẹ ohwo rhoro gangan vwẹ evun rẹ akpọ na . . . , ọ da da vwẹ udu rọye . ” — Jẹnẹsis 6 : 5 , 6 .
Ọghẹnẹ che si ojaẹriọ ejobi no
“ Ọmọke krẹ , oruimwemwu gbe cha dia - a ; wọ da tọn ẹro vi otọ ni ẹdia rọye a gbe cha mrẹ - ẹ .
Ẹkẹvuọvo ihwo dẹndẹn ri che vwo otọ na , vwe evun rẹ oyovwe rode kọye ayen da gọlọ . ” — Une Rẹ Ejiro 37 : 10 , 11 .
Iroro Ọghẹnẹ vwo kpahen owẹ
“ Me riẹn iroro ri mi vwo kẹ ovwan , eriyin Ọrovwohwo tare , iroro re erhuvwu ọ dia ọ rẹ umiovwo me cha vwọ kẹ ovwan vwẹ ọke rọ cha vẹ iphiẹrphọ .
Kẹsiẹye we ki se vwe re nẹ erhovwo kẹ vwẹ , ki mi nyo ovwan . ” — Jerimaya 29 : 11 , 12 .
“ Si kẹrẹ Ọghẹnẹ , rere o si kẹre owẹ . ” — Jems 4 : 8 .
Wọ da guọnọ evuẹ efa kpahen oboresorọ Ọghẹnẹ vwọ vwẹ uphẹn kẹ ojaẹriọ , ni uyovwinrota 11 rẹ ọbe nana , Die Yen Baibol na Se Yono Avwanre ?
rẹ Iseri rẹ Jihova teyenre
Wọ je sa mrẹ vwẹ www.jw.org / urh
3 Ayen Vwẹ Oma Rayen Kpahotọ ​ — Vwẹ Madagascar
7 “ Ọ Vwẹ Ogangan kẹ Ohwo rẹ Oma Rhọ ”
Die yen e se ru siẹrẹ ebẹnbẹn rẹ akpọ na da gan nọ kẹ avwanre ?
Vwevunrẹ uyono nana , a cha fuẹrẹn uyovwinrota rẹ ukpe rẹ 2018 , kugbe oboresorọ o vwo fo nẹ a vwẹ uphẹn kẹ Jihova nẹ ọ bọn avwanre gan .
A je cha ta ota kpahen oborẹ Jihova che ru ọnana wan .
12 Oyerinkugbe rẹ Avwanre vẹ Ẹkarophiyọ Na
E che ru Ẹkarophiyọ rẹ Ughwu rẹ Jesu vwẹ Saturday , March 31 , 2018 .
Mavọ yen e se vwo muegbe phiyotọ hẹrhẹ ? Idjerhe vọ yen Ẹkarophiyọ na vwo toroba omamọ oyerinkugbe rọhẹ ohri rẹ ihwo rẹ Ọghẹnẹ ? Erere vọ yen a sa mrẹ norhe ?
Uyono nana cha kpahenphiyọ enọ yena .
17 Diesorọ E Vwo Ruẹse kẹ Ọ ro Vwo Emu Ejobi ?
Jihova yen kẹ avwanre kemu kemu rẹ avwanre vwori .
Dedena , ọ je guọnọ nẹ avwanre ru itetoro vwọ kẹ ẹyan - obaro rẹ iruo rẹ Uvie na .
Uyono nana che dje oboresorọ o vwo fo nẹ e ru ọtiọyen , kugbe erere ro che te avwanre obọ siẹrẹ a da vwẹ oborẹ avwanre vwori vwo brọghọ phiyọ Jihova oma .
22 Oka rẹ Ẹguọnọ vọ Yen sa kẹ Ohwo Uvi Omavwerhovwẹn ?
27 Mrẹ Ofẹnẹ Rọhẹ Ohri rẹ Ihwo
Ọrẹsosuọ na che dje oborẹ ẹguọnọ rẹ Ọghẹnẹ rọ fẹnẹ ẹguọnọ omeru rẹ ihwo buebun vwori vwẹ “ oba rẹ ẹdẹ na ” sa vwọ kẹ ohwo uvi rẹ omavwerhovwẹn . ( 2 Tim .
3 : 1 ) Ọ rọ vwọ kpahọn , ko che dje oborẹ uruemu ro rhe idibo rẹ Ọghẹnẹ vwọ fẹnẹ ọ rẹ ihwo buebun vwori vwẹ ẹdẹ re koba na .
32 Wọ Riẹnre Jovwo ?
“ OMA vwerhen ovwẹ ọke me da kerhọ rẹ ikuegbe rẹ igbeyan mẹ re ga vwẹ asan ra da ma guọnọ ukẹcha .
Ẹkẹvuọvo , oshọ mu vwe nẹ mi che se ruo - o , ” eriyin Sylviana rọ dia ọkobaro rọhẹ ẹgbukpe 27 tare .
Ẹwẹn ro rhe Sylviana yen ji rhe we ?
Wọ je guọnọ ga vwẹ asan ra da ma guọnọ ukẹcha , jẹ wo roro nẹ wo che se ruo - o ?
Ọ da dia ọtiọyen , wo jẹ udu bru we - e !
Jihova chọn iniọvo buebun uko vwo phi ebẹnbẹn tiọyena kparobọ re .
Ra vwọ riẹn oborẹ Jihova ru ọnana wan , jẹ a fuẹrẹn ikuegbe rẹ iniọvo re ga vwẹ Madagascar , rọ dia ẹkuotọ rẹne rọ ma rho , vwẹ usun rẹ ẹkuotọ rẹ ame riariẹ phiyọ vwẹ akpọ na .
Vwẹ uvwre rẹ ẹgbukpe ihwe re wanre na , ighwoghwota vẹ ekobaro re vrẹ 70 re nẹ ẹkuotọ 11 * rhe , yen ghwoghwo ota vwẹ ubrakpọ rẹ Africa nana rẹ ihwo da nabọ kerhọ .
Vwọba , iniọvo sansan rehẹ ẹbẹre efa rẹ ẹkuọto yena , je kparoma kpo asan ra da ma guọnọ ukẹcha vwẹ ẹkuotọ nana rọ pha rhuarho na .
E je se kpahen evo usun rayen .
Perrine vẹ Louis
Louis vẹ Perrine , re dia aye gbẹ ọshare re vrẹ ẹgbukpe 30 re , kua nẹ France kpo Madagascar .
O krire ayen vwo roro kpahen oborẹ ayen sa vwọ hẹre iruo rẹ aghwoghwo rayen phiyọ vwẹ ẹkuotọ ọfa , ẹkẹvuọvo oshọ rẹ oyan tiọyena muẹ Perrine .
Ọ da ta : “ Oshọ mu vwe me vwọ kua kpo asan mi ji rhi te dẹvo - o .
Me guọnọ yanjẹ orua mẹ , ukoko mẹ , uwevwin mẹ , asan me dia ghwanre , kugbe akpọ rọ riẹnriovwẹ oma nure na vwo kpo asan ọfa - a .
Vwọrẹ uyota , ẹnwan nana yen egbabọse rọ ma gan kparobọ ri mi hirharoku . ”
Vwẹ ukpe rẹ 2012 , Perrine de fiudugberi , ọ vẹ ọshare rọyen re se Louis da kua .
Mavọ yen oma ruo enẹna ?
“ Avwanre mrẹ ukẹcha rẹ Jihova vwẹ akpeyeren rẹ avwanre , ọnana bọn esegbuyota rẹ avwanre gan . ”
Vwọba , Louis da ta : “ O gbe avwanre unu mamọ , rẹ avwanre vwọ mrẹ ihwo ihwe rẹ avwanre vwẹ Baibol yono , re rhe Ẹkarophiyọ rẹ Ughwu rẹ Jesu rẹsosuọ rẹ avwanre ruru oboyin ! ”
Die yen nẹrhẹ Louis vẹ Perrine se chirakon je daji asan rẹ ayen da ga , ọke rẹ ebẹnbẹn vwọ vwomaphia ?
Ayen nẹrhovwo rhe Jihova , nẹ ọ kẹ ayen ẹgba rẹ ayen se vwo chirakon .
( Fil . 4 : 13 ) Louis da ta : “ Jihova kpahenphiyọ ẹrhovwo rẹ avwanre , ọ da kẹ avwanre “ ufuoma ” rọyen .
Avwanre tẹnrovi aghọghọ rọhẹ evunrẹ ẹga rẹ avwanre .
Vwọba , igbeyan rẹ avwanre rehẹ France ji si evuẹ rhe avwanre , ri fiudu phiyọ avwanre awọ . ” ​ — Fil .
4 : 6 , 7 ; 2 Kọr .
4 : 7 .
Jihova ghene bruba kẹ Louis vẹ Perrine fikirẹ akoechiro rayen .
Louis da ta : “ Vwẹ October 2014 avwanre de kpo France , kidie e durhie avwanre kpo Isikuru rẹ Baibol Vwọ kẹ Eya gbe Eshare re Dia Inenikristi .
* Isikuru na ghini okẹ ro nẹ obọ rẹ Jihova rhe , rọ cha sa chọrọ avwanre ẹro - o . ”
Ayen vwo wontọ , a da rhoma ji ayen kpo Madagascar .
Nadine vẹ Didier
Didier vẹ Nadine , aye gbẹ ọshare re kua nẹ France kpo Madagascar vwẹ ukpe rẹ 2010 .
Ayen hẹ omarẹ ẹgbukpe 50 ọke yena .
Didier da ta : “ Avwanre gare kerẹ ọkobaro ọke rẹ avwanre vwọ hẹ ighene , ukuko na avwanre de vwiẹ emọ erha .
Emọ na vwo te imiragua re , avwanre da jiroro rẹ avwanre vwo kpo ẹkuotọ ọfa ra ga . ”
Nadine da je ta : “ Avwanre guọnọ yanjẹ emọ na vwo - o , ẹkẹvuọvo ayen da ta kẹ avwanre : ‘ Ovwan de se kpo asan ra da ma guọnọ ukẹcha vwẹ ẹkuotọ ọfa , avwanre cha ghọghọ kẹ ovwan ! ’
Eta yena bọn avwanre gan .
Dede nẹ asan rẹ avwanre da ga sherabọ kẹ ayen , jẹ oma vwerhen avwanre nẹ avwanre vẹ ayen sa ta ota kọke kọke . ”
Ọ bẹn vwọ kẹ Didier vẹ Nadine rẹ ayen vwo yono ephẹrẹ rẹ Malagasy .
“ Avwanre rha dia imitete - e , ” eriyin Nadine tare vẹ ehwẹ .
Die yen chọn ayen uko ?
Ẹsosuọ , ayen ka vwomaba ukoko ra da jẹ French .
Ọke vwọ yanran na , ayen rhe vwọ choma rẹ ayen vwo yono ephẹrẹ rẹ Malagasy re , ayen de kpo ukoko ọfa ra da jẹ ephẹrẹ yena .
Nadine da ta : “ Buebun rẹ ihwo rẹ avwanre ghwoghwo ota kẹ , guọnọ yono Baibol na .
Ọke buebun na , ayen nabọ kpẹvwẹ avwanre .
Ẹsosuọ , ọnana ghwa họhọ evwerhẹn kẹ vwẹ .
Me riavwerhen rẹ iruo rẹ ọkobaro mẹ , vwẹ ẹkuotọ nana .
Mi de vrẹn vwẹ urhiọke , ke me ta kẹ oma mẹ , ‘ ọ vwerhoma nẹ mi che kpo ada nonẹna ! ’ ”
Didier hwẹre rọ vwọ karophiyọ obo re phiare ọke rẹsosuọ ro vwo yono ephẹrẹ rẹ Malagasy .
“ Me karophiyọ nẹ ẹdẹ ọvo me vwọ vwẹrote ẹbẹre ọvo rẹ uyono na , kidie nẹ mi se vwo ẹruọ rẹ ẹkpahọnphiyọ rẹ iniọvo na - a , ‘ wẹ kobiruo ’ ọvo kọyen me ta .
Me vwọ kpẹvwẹ oniọvo aye ọvo vwọ kẹ ẹkpahọnphiyọ rọyen nu , iniọvo ri chidia obuko rọyen ki kpogho obọ kẹ vwẹ nẹ ẹkpahọnphiyọ na gbare - e .
Kpakpata , mi de se oniọvo ọshare ọvo . O muvwẹro nẹ oniọvo ọshare yena kọyen kpahenphiyọ gba . ”
Vwẹ ọghwẹkoko re ruru vwẹ ukpe rẹ 2005 , Thierry vẹ aye rọyen Nadia de ni eha rudje ro vwo uyovwinrota na , “ Vwọ Tua Obo re Sa Vwẹ Ọghọ kẹ Ọghẹnẹ . ”
Eha rudje na djobọte ayen mamọ , te ẹdia rẹ ayen vwo brorhiẹn nẹ ayen cha ra ga vwẹ asan ra da ma guọnọ ukẹcha .
Thierry da ta : “ Eha rudje na vwo re , ọke rẹ avwanre vwọ teyen abọ , mi de dju onọ nana phiyọ erhọ rẹ aye mẹ , ‘ Tivọ yen a cha ra ? ’
Aye mẹ da vuẹ vwẹ nẹ ọyen ji tobọ roro . ”
O rhe kri - i , ayen da ton egbemuo phiyọ .
Nadia da ta : “ Ememerha na , avwanre de siobọnu ekuakua buebun rẹ avwanre vwori . Ukuotọ rọyen ekuakua rẹ avwanre eje da gba ekpeti ẹne ! ”
Obohwẹre : Nadia vẹ Marie - Madeleine ; Obọrhen : Thierry
Ayen riavwerhen rẹ iruo rẹ aghwoghwo na , ghwe vwo nẹ ẹdẹ rẹsosuọ rẹ ayen phi owọ phiyọ Madagascar vwẹ ukpe rẹ 2006 .
Nadia da ta : “ Oma vwerhen avwanre , ọke rẹ avwanre de ghwoghwo ota kẹ ihwo na . ”
Ẹgbukpe esan vwọ wan nu , ayen de hirharoku ebẹnbẹn ọvo .
Oni rẹ Nadia re se Marie - Madeleine rọ dia France , de she vwirhin owọ ji bẹre uyovwin .
Ayen vẹ ọbo ro sivwon na vwọ ta ota nu , ayen da vuẹ nẹ o rhi nene ayen dia Madagascar .
Dede nẹ ọ hẹ ẹgbukpe 80 ọke yena , o rhiabọreyọ edurhie na .
Mavọ yen oma ruro ọke rọ vwọ kua rhe Madagascar ?
Ọ da ta : “ Ọkiọvo na , me rhiẹromrẹ egbabọse . Ẹkẹvuọvo , dede nẹ omakpokpọ ghwe rhe vwe - e , me nabọ vwẹ ukẹcha phia vwevunrẹ ukoko re me hepha na .
Obo re ma kẹ vwẹ omavwerhovwẹn kẹ ọrhuẹrẹphiyotọ nana , rọ nẹrhẹ emọ mẹ sa daji asan rẹ ayen da ga na . ”
Riana vwẹ ephẹrẹ rẹ Tandroy vwọ ta ota
Riana ọyen oniọvo ọshare rọhẹ ẹgbukpe 22 .
Ubrotọ rẹ Alaotra Mangoro vwẹ ẹkuotọ rẹ Madagascar yen ọ dia ghwanre .
Asan na nabọ yovwon emu .
Kidie nẹ Riana riẹn ẹbe mamọ , kọ jiroro ro vwo kpo isikuru ride .
Ẹkẹvuọvo , ọ rhi vwo yono Baibol na te asan , o de wene ẹwẹn .
Ọ da ta : “ Me davwẹngba me vwọ fobọ wontọ nẹ ikọleji , mi de ve kẹ Jihova nẹ , ‘ Mi da sa wan ọdavwini mẹ , me cha ton iruo rẹ ọkobaro phiyọ . ’
” O vwo wontọ nu , Riana de ghini ru obo ro veri .
Ọ da kua bro oniọvo ọshare ọvo ra , rọ dia ọkobaro . Ọ da rhe mrẹ iruo rẹ ubrọke .
Ukuotọ rọyen , ọ da je rhe dia ọkobaro .
Riana da ta , “ Ọnana yen ojẹ ro me yovwin re me jẹre . ”
Ẹkẹvuọvo , ihwo rẹ orua rẹ Riana se vwo ẹruọ rẹ oboresorọ o vwo brorhiẹn nana - a .
Riana da ta : “ Te ọsẹ mẹ , te oniọvo rọyen , kugbe oniọvo rẹ oni mẹ rode , jiro kẹ vwẹ nẹ mi kpo isikuru ride .
Jẹ , me guọnọ mu iruo ọkobaro mẹ phiyotọ - ọ . ”
O rhe kri - i , Riana de rhi vwo ẹwẹn rọ vwọ ga vwẹ asan ra da ma guọnọ ukẹcha .
Die nẹrhẹ o vwo ẹwẹn yena ?
Ọ da ta : “ Iji ro evunrẹ uwevwin rẹ avwanre , ayen de cho ekuakua mẹ buebun .
Ọyena da nẹrhẹ ovwẹ karophiyọ oborẹ Jesu ta kpahen re vwo ‘ koko efe phiyọ obo odjuvwu . ’
Mi de brorhiẹn me vwọ wian gangan vwo koko efe rẹ ẹwẹn . ”
( Mat . 6 : 19 , 20 ) Riana da kua kpo ubrotọ rẹ ihwo rẹ Antandroy dia vwẹ ẹkuotọ rẹ Madagascar , rọ vwẹ iroko 1,300 vwo sheri kẹ asan rọ dia .
Asan na pha yaya .
Die nẹrhẹ ọ kua kpo oboyin ?
Emeranvwe ọvo tavwen iji ki cho ekuakua rọyen , Riana ton uyono rẹ Baibol phiyọ vẹ eshare ivẹ re dia ihwo rẹ Antandroy .
O vwo yono eta evo vwẹ ephẹrẹ rayen , o de roro kpahen ihwo buebun rehẹ oboyin na , ri ji nyo ovuẹ rẹ Uvie na - a .
Ọ da ta , “ Me nẹrhovwo kẹ Jihova nẹ ọ chọn vwẹ uko , rere me sa kua kpo asan nana ra da jẹ ephẹrẹ rẹ Tandroy . ”
Riana vwọ kua kpo oboyin , o de hirharoku egbabọse ọvo .
O vwo te oboyin , ọ da mrẹvughe nẹ iruo herọ - ọ .
Ọshare ọvo tobọ nọ nẹ , “ Diesorọ wọ vwọ kua rhe obonẹ ?
Asan wo nurhe na yen ihwo rehẹ obonẹ na da wian ! ”
Udughwrẹn ivẹ vwọ wan nu , Riana de krokro imigho ro chekọ obọ rọyen vwọ fan oma kpo ọghwẹkoko rẹ ubrotọ ; ọ vwọ yanran na , jẹ ọ vwẹ ẹro roro obo ro che ru .
Vwẹ ẹdẹ rọ koba rẹ ọghwẹkoko na , oniọvo ọvo de duvwun orọnvwọn ọvo phiyọ idjabọ - ewun rọyen .
O vwo no , ọ da mrẹ ukori igho ro che te vwọ fan oma kpo , ji ton eki rẹ iyogọtu ẹshẹ phiyọ .
Riana da ta : “ Me mrẹ ukẹcha re Jihova vwẹ ọke me ghwa vwọ guọnọ .
Ọnana nẹrhẹ me sa vwẹ ukẹcha kẹ ihwo re guọnọ yono kpahen Jihova ! ”
Iruo buebun herọ re che ru vwẹ ukoko na .
Riana da ta : “ Mẹvwẹ yen ta ota rotu kudughwrẹn kudughwrẹn .
Jihova yono uvwe womarẹ ukoko rọyen . ”
Rhi te nonẹna , Riana ji ghwoghwo ota vwọ kẹ ihwo rẹ Tandroy buebun , rẹ guọnọ yono kpahen Jihova .
Jihova kẹ avwanre imuẹro nẹ “ ohwo rọ nẹ erhovwo . . . vwẹ oma rẹ Ọghẹnẹ rẹ uyota na , ” kọ mrẹ ebruphiyọ .
( Aiz . 65 : 16 ) Jihova che bruba kẹ avwanre , siẹrẹ a da davwẹngba vwo phi ebẹnbẹn kparobọ rere e se vwo ruiruo rẹ aghwoghwo na kpobarophiyọ .
Karophiyọ Sylviana re djunute siẹvure .
Oshọ ke muo nẹ ọ cha sa ga vwẹ asan ra da ma guọnọ ukẹcha - a .
Diesorọ ?
Ọ da ta : “ Me yan sẹghrẹ owọ , kidie owọ mẹ ọvo gron nẹ ọ ro cheko .
Ọ nẹrhẹ oyan fobọ bẹn vwẹ . ”
Sylviana ( obohwẹre ) , Sylvie Ann ( obọrhen ) vẹ Doratine vwẹ ẹdẹ ro bromaphiyame
Vwẹ ukpe rẹ 2014 , Sylviana vẹ Sylvie Ann , rọ dia eghene aye vwẹ ukoko rọ hepha na , da kua kpo ọmọko ọvo rọ vwẹ iroko 85 vwo sheri kẹ orere rayen .
Dede nẹ ebẹnbẹn rẹ owọ na jehẹ etiyin , Sylviana ru obo rehẹ ẹwẹn rọyen re . Oma je nabọ vwerhọn !
Ọ da ta : “ Me vwọ ga vwẹ oboyin te ẹgbukpe ọvo nu , eghene aye ọvo re se Doratine re me vwẹ Baibol yono , rọ je dia oni rẹ emọ , de bromaphiyame vwẹ osikoko rẹ okinriariẹ rẹ avwanre rare . ”
Oborẹ ihwo nana rhiẹromrẹ na , djerephia nẹ avwanre da davwẹngba vwo phi ebẹnbẹn kparobọ rere e se vwo ruiruo rẹ aghwoghwo na kpobarophiyọ , avwanre ke sa mrẹ orugba rẹ uve rẹ Jihova nana : “ Me kẹ wẹ ogangan , Me cha wẹ uko . ” ( Aiz .
41 : 10 ) Ukuotọ rọyen , oyerinkugbe rẹ avwanre vẹ Jihova kọ cha ganphiyọ .
Vwọba , siẹrẹ avwanre da vwomakpahotọ vwo ruiruo rẹ aghwoghwo na vwẹ ẹkuotọ rẹ avwanre hẹpha yẹrẹ vwẹ ẹkuotọ ọrhorha , ọyena che muegbe rẹ avwanre hẹrhẹ iruo re che ru vwẹ akpọ kpokpọ na .
Didier re djunute siẹvure da ta : “ Ohwo de kpo asan ra da ma guọnọ ukẹcha , o che yono emu buebun re sa vwẹ ukẹcha kẹ , vwẹ ọke rọ cha obaro ! ”
Avwanre je rhẹro rẹ ewiowian buebun !
Ighwoghwota re ga vwẹ asan ra da ma guọnọ ukẹcha na , nẹ Canada , Czech Republic , France , Germany , Guadeloupe , Luxembourg , New Caledonia , Sweden , Switzerland , United Kingdom , kugbe United States rhe .
A vwẹ Isikuru rẹ Ihwo ri Ghwoghwo Uvie Na vwo wene Isikuru nana .
Ekobaro re ga vwẹ ẹkuotọ ọrhorha ri muwan , se kpo isikuru na vwẹ ẹkuotọ rẹ ayen nurhe , yẹrẹ vwẹ ẹkuotọ ọfa ra da vwẹ ephẹrẹ rayen vwo ruẹ isikuru na .
Wọ kpairoro vrẹ iniọvo re vrẹn nẹ ukoko wẹn vwo kpo asan ra da ma guọnọ ukẹcha - a .
Nene ayen ta ota .
Nọ kpahen iruo rẹ aghwoghwo vẹ omakpokpọ rayen . ​ — Isẹ 17 : 17 ; 25 : 25 .
Wọ sa guọnọ iruo kẹ ayen , rẹ ayen sa vwọ chọn oma rayen uko vwẹ asan rẹ ayen da ga na ?
Yẹrẹ , wọ sa vwẹ iruo kẹ ayen ọke rẹ ayen da rhe omaerovwon ? ​ — Iruo 18 : 1 - 3 .
Wọ sa kẹ ayen asan rẹ ayen cha dia siẹrẹ ayen de rhivwin rhe , rhi ruiruo yẹrẹ mrẹ ihwo rayen ? ​ — 3 Jọn 5 - 8 .
Iniọvo tiọyena da ga vwẹ ukoko wẹn , jẹ ayen riẹn nẹ wo vwo ọdavwaro kpahen oborẹ ayen ruẹ .
Jiri ayen vwọ kẹ ẹgbaẹdavwọn rẹ ayen vwo yono ephẹrẹ wẹn .
Nokpẹn rẹ orua rayen .
Durhie ayen vwọ kẹ udemu .
Chọn ayen uko vwọ riavwerhen rẹ asan rẹ ayen kua rhe na . ​ — Mat .
19 : 29 .
Uyovwinrota rẹ ukpe rẹ 2018 : “ Ihwo re vwẹroso Jihova che vwo ogangan . ” ​ — AIZ .
40 : 31 , NW .
UNE : 3 , 47
Aizaya 40 : 26
Matiu 11 : 28 - 30
2 Kọrẹnt 12 : 9 , 10
Erhọ yen ebẹnbẹn evo rẹ avwanre hirharokuẹ , kẹ diesorọ oma rẹ avwanre vwọ vwerhen Jihova ?
( Ni uhoho rẹsosuọ na . )
EBẸNBẸN cha sa kanre akpọ nana - a . Buebun rẹ ovwan na rioja rẹ ega .
Evo vwẹrote ihwo rẹ orua re dia emare , jẹ ayen komobọ je kpakore .
Efa wian gangan rere ayen sa vwọ vwẹrote orua rayen .
Avwanre je riẹn nẹ ọ ghwa dia ọvo usun rẹ ebẹnbẹn re djunute na yen buebun rẹ ovwan na chirakon rọye - en .
Ọkiọvo wo rhiẹromrẹ ayen eje ofuọvo !
Ọ dia ọmọrhiẹ ọke , ẹgba , vẹ igho yen a ghwọrọ phiyọ ebẹnbẹn nana - a .
Dedena , ovwan vwẹroso ive rẹ Jihova , vẹ esegbuyota kokoroko kpahen erhuvwu rọ cha obaro .
O muẹro dẹn nẹ , oma rẹ ovwan vwerhen Jihova !
Uchebro vọ yen a sa mrẹ vwẹ Aizaya 40 : 29 , kẹ die yen e se ru rọ chọre ?
O vwo ọke ọvo wo vwo no nẹ ebẹnbẹn rẹ akpọ na gan nọ kẹ wẹ ?
Ọ da dia ọtiọyen , gba riẹn nẹ ọ dia owẹ ọvo yen no ọtiọye - en .
Baibol na ta ota kpahen idibo rẹ Jihova sansan vwẹ ọke awanre , ri ji vwẹ ẹwẹn tiọyen .
( 1 Ivie 19 : 4 ; Job 7 : 7 ) Jẹ , ofu dje aye - en .
Kidie ayen vwẹroso Jihova rọ “ vwẹ ogangan kẹ ohwo rẹ oma rhọ . ”
( Aiz . 40 : 29 ) Jẹ , ọ da ohwo mamọ nẹ idibo rẹ Ọghẹnẹ evo nonẹna de ghwe hirharoku ebẹnbẹn ride vwẹ akpeyeren , kẹ ayen ‘ kpairoro vrẹ ẹga rẹ Jihova , ’ kerẹ asan ra da mrẹ nẹ oghwa yen ọ hepha kẹ ayen jovwo , ukperẹ ebruphiyọ .
Isese rẹ Baibol , uyono ẹra , vẹ iruo rẹ aghwoghwo na , me chọrọ ayen ẹro . Ọnana ghwa oborẹ Eshu guọnọre .
( a ) Mavọ yen avwanre sa vwọ kẹnoma kẹ ovwiẹrẹ rẹ Idẹbono guọnọ phiẹ phiyọ avwanre oma ?
( b ) Die yen a cha ta ota kpahen vwẹ uyono nana ?
Idẹbono guọnọre nẹ avwanre mu iruo rẹ ẹga na phiyotọ , kidie ọ riẹnre nẹ e cha bọn avwanre gan .
Oma da ghwọrọ owẹ fikirẹ ebẹnbẹn wọ rioja rọyen , wo siomauko vwọ kẹ Jihova - a .
Wo de sikẹrẹ Jihova , ọ cha “ vwẹ owọ [ wẹn ] muotọ , kọ kẹ [ wẹ ] ogangan . ”
( 1 Pita 5 : 10 ; Jems 4 : 8 ) Vwẹ uyono nana , a cha fuẹrẹn ẹdia ivẹ re sa so ovwiẹrẹ kẹ avwanre vwẹ ẹga rẹ Jihova , kugbe oborẹ Baibol na sa vwọ chọn avwanre uko .
Jẹ ẹsosuọ , e jẹ a mrẹ oborẹ Aizaya 40 : 26 - 31 ta kpahen ọbọngan rẹ Jihova sa vwọ kẹ avwanre .
Die yen e se yono nẹ Aizaya 40 : 26 ?
Se Aizaya 40 : 26 .
A je rhe mrẹ ohwo ro se kerẹ isio rehẹ obenu na - a .
Egbaerianriẹn rẹ akpọ na djere nẹ isio ri te omarẹ oduima 400 yehẹ evunrẹ ekrun rẹ isio re se Milky Way .
Dedena , Jihova mu odẹ kẹ ayen ọvuọvo .
Die yen ọyena yono avwanre ?
Jihova de se vwo oniso rẹ emama ri jẹ arhọ evwo , di roro obo ro che vwo ọdavwẹ wẹn te ! Kidie wọ vwẹ ẹga kẹ fikirẹ ẹguọnọ ru wo vwo kpahọn , ọ dia a gba wẹ vwo ruo - o .
( Une 19 : 1 , 3 , 14 ) Jihova riẹn wẹ fiotọ .
“ Ogẹto rẹ uyovwi [ wẹn ] na [ o ] kere ayen . ” ( Mat .
10 : 30 ) Ọbuine na kẹ avwanre imuẹro nana : “ Ọrovwohwo na riẹn ẹdẹ rẹ ohwo esiri . ”
( Une 37 : 18 ) Kọyen ọ sa kẹ wẹ ẹgba ru wo se vwo chirakon rẹ ebẹnbẹn wẹn , kidie ọ riẹn oborẹ wọ rioja rọyen kẹdẹ kẹdẹ .
Diesorọ o vwo mu avwanre ẹro nẹ Jihova sa bọn avwanre gan ?
Se Aizaya 40 : 28 .
Jihova yen esiri rẹ ọgangan .
Kerẹ udje , di roro oka rẹ ẹgba ro phi phiyọ ọnre na .
Ọgbaerianriẹn re se David Bodanis da ta : “ Ẹgba ro nẹ Ọnre na cha vwẹ aroẹbrẹ ọvo , gan te ibọmbu ride [ ri te oduduima buebun ] . ”
Ohwo ọfa ro ruẹ ehiahiẹ da tanẹ “ ẹgba rẹ ọnre na siobọnẹ vwẹ aroẹbrẹ ọvo , te ihworakpọ vwo ru oborẹ ayen guọnọ ru vwẹ uvwre rẹ ẹgbukpe 200,000 ” !
Aphro herọ - ọ , ohwo ro phi “ ẹgba ” phiyọ ọnre na je sa kẹ avwanre ogangan re se vwo yerin ghene ebẹnbẹn rẹ avwanre eje !
Idjerhe vọ yen urhekpe rẹ Jesu vwọ pharhe , kẹ mavọ yen ọyena vwo djobọte avwanre ?
Se Aizaya 40 : 29 .
Ẹga rẹ Jihova kẹ ohwo omavwerhovwẹn .
Jesu ta kẹ idibo rọyen nẹ , “ Mu urhekpe mẹ . ”
Vwọba , ọ da ta : “ Kidie urhekpe mẹ pha frae , oghwa mẹ ọ phapharhe . ”
( Mat .
11 : 28 - 30 ) Eta yena ghini uyota !
Ọkiọvo , oma sa ghwọrọ ohwo kpo uyono yẹrẹ aghwoghwo .
Jẹ , e de rhivwin rhe , oma rẹ ohwo kọ sasa .
Irueru tiọyena kẹ avwanre ẹgba re se vwo chirakon rẹ ebẹnbẹn rẹ akpeyeren .
Urhekpe rẹ Jesu ghene pharhe !
Djunute oborerhiẹromrẹ ro djerephia nẹ ota rọhẹ Matiu 11 : 28 - 30 na uyota .
Roro kpahen udje rẹ oniọvo aye ọvo rẹ avwanre che se Kayla . Kayla rioja rẹ omaemuophiyọ ọgangan , uyovwin miavwọn mamọ , oma je ghwọrọ .
Fikirẹ ẹdia rọ hepha na , ọ pha bẹnbẹn ro vwo kpo uyono ọkieje .
Vwọ kpahen uyono rọ rare ẹdẹ ọvo , o de si : “ Ota rotu na shekpahen ofudjevwe .
Kidie nẹ ọtota na nabọ phi oma rọyen phiyọ ẹdia mẹ , me rha riẹn ọke ẹro mẹ vwo sun ame - e .
Ọ nẹrhẹ ovwẹ karophiyọ obo rọ ghanre te mi vwo kpo uyono . ”
Oma vwerhen Kayla nẹ , o se kpo uyono ẹdẹ yena !
8 , 9 .
Die yen ọyinkọn Pọl mudiaphiyọ rọ vwọ tanẹ , “ Ọke me vwọ hẹ ọvwiẹrẹ , etiyin me da gan ” ?
Se Aizaya 40 : 30 .
O toro oborẹ avwanre muwan te - e , ọ dia erọnvwọn ejobi yen avwanre sa vwẹ ẹgba rẹ avwanre vwo ru - u .
Ọnana emu ọvo ro fori nẹ avwanre eje niso .
Dede nẹ ọyinkọn Pọl sasare mamọ , o vwo ẹdia ro de shekpotọ .
Rọ vwọ vuẹ Jihova kpahen oshekpotọ rọyen nu , Jihova da ta kẹ : “ Vwẹ evun rẹ ọvwiẹrẹ e de ru ogangan mẹ gba . ”
Pọl kọ ghwa mrẹ ẹkpo rẹ ota na vughe .
Ukuotọ rọyen , Pọl da ta : “ Ọke me vwọ hẹ ọvwiẹrẹ , etiyin me da gan . ” ( 2 Kọr .
12 : 7 - 10 ) Die yen ọyena mudiaphiyọ ?
Pọl riẹnre nẹ o vwo asan rẹ ẹgba rọyen bare .
Ọtiọyena , ọ guọnọ ukẹcha rẹ Jihova ro vwo ẹgba rọ basa - an .
Ẹwẹn ọfuanfon rọyen sa vwẹ ẹgba kẹ Pọl . Ẹwẹn ọfuanfon na sa nẹrhẹ o ruiruo ride rọ cha sa vwẹ ẹgba romobọ rọyen vwo ru - u .
Emu tiọyena je sa phia kẹ avwanre .
Jihova da dia esiri rẹ ẹgba rẹ avwanre , avwanre cha goma !
Mavọ yen Jihova vwọ chọn Devid uko vwo yerin ghene ebẹnbẹn rọyen ?
Ọbuine Devid rhiẹromrẹ ukẹcha rẹ ẹgba rẹ ẹwẹn ọfuanfon rẹ Ọghẹnẹ abo buebun .
Ọ da so : “ E , vwẹ ogangan wẹn me guọghọ urogho ; vwẹ oma rẹ Ọghẹnẹ mi se pho wan igbẹhẹ . ”
( Une 18 : 29 ) Ebẹnbẹn evo pha kerẹ igbẹhẹn re che se “ pho wan ” vwẹ ẹgba romobọ rẹ ohwo - o , a guọnọ ukẹcha rẹ Jihova .
Djisẹ rẹ ukẹcha rẹ ẹwẹn ọfuanfon na sa vwọ kẹ ohwo , siẹrẹ e de hirharoku ebẹnbẹn .
Se Aizaya 40 : 31 , NW .
Ugo vwẹ ẹgba romobọ rọyen vwọ rhan kpo asan oshesheri - i .
Ivwirhi - ame ro brẹ nẹ otọ na kpenu , yen ọ vwọ yọnrọn oma rọyen . Ọyena nẹrhẹ ọ sa sẹro rẹ ẹgba rọyẹn .
Ọtiọyena , siẹrẹ wo de no nẹ ebẹnbẹn wẹn vrẹ wẹ oma , karophiyọ ugo .
Nẹrhovwo rhe Jihova , wọ vuẹ nẹ ọ kẹ wẹ ẹgba womarẹ “ obruche na , [ “ ẹwẹn ọfuanfon na , ” NW ] . ”
( Jọn 14 : 26 ) Ọ vwerhoma ra vwọ riẹn nẹ Jihova choma kọke kọke ro vwo siobọnu ẹwẹn ọfuanfon rọyen kẹ avwanre .
Ọke rẹ ẹghwọ da vwomaphia vwẹ uvwre rẹ avwanre vẹ oniọvo ọfa vwẹ ukoko na , ọke yena yen a ma vwọ guọnọ ukẹcha rẹ ẹwẹn ọfuanfon na .
Ẹkẹvuọvo , die yen sa so ẹghwọ tiọyena ?
12 , 13 . ( a ) Die yen nẹrhẹ ẹghwọ vwomaphia vwẹ uvwre rẹ iniọvo ?
( b ) Die yen ikuegbe rẹ Josẹf yono avwanre kpahen Jihova ?
Ẹghwọ sa vwomaphia , kidie avwanre eje gbare - e .
E se gbe avwanre ku womarẹ ota yẹrẹ uruemu , kirobo rẹ avwanre ji gbe ihwo efa kuẹ .
Ọyena sa dia ọdavwini rode vwọ kẹ avwanre .
Ẹghwọ tiọyena da vwomaphia , Jihova kọ vwẹ uphẹn kẹ avwanre rere avwanre djephia sẹ avwanre fuevun kẹ , te ẹdia ra vwọ sẹro rẹ omamọ oyerinkugbe vẹ oniọvo rẹ avwanre ro jẹgba , rẹ Jihova vwo ẹguọnọ rọyen .
Jihova chukoku Josẹfu - u , o ji che chukoku we - e ( Ni ẹkoreta 13 )
Ikuegbe rẹ Josẹf djerephia nẹ Jihova chochọn rẹ avwanre vwo nabọ rẹ edavwini - i .
Fikirẹ omaẹriọ , iniọvo rẹ Josẹf da shẹ kpo eviẹn , e de muo kpo Ijipt . ( Jẹn .
37 : 28 ) Aphro herọ - ọ , Jihova mrẹ obo re phia kẹ na , o je da mamọ rọ vwọ mrẹ ọja ra vwọ ria ugbeyan rọyen nana rọ nabọ fuevun kẹ .
Jẹ , o ru emu vuọvo kpahọ - ọn .
Ọke vwọ yanran na , aye rẹ Potifa de gun efian nyẹ Josẹf nẹ ọ guọnọ gba ọyen duẹ . Ọtiọyena , e de muo phiyọ uwodi .
Jihova je dobọ rẹ ọyena ji - i .
Ọyena ko mudiaphiyọ nẹ o chukoku Josẹf ?
Ẹjo . Ukperẹ ọtiọyen , Baibol na da ta : “ Kemu kemu [ rẹ Josẹf ] ruru ejobi , Ọrovwohwo da nẹrhẹ oyovwin . ” ​ — Jẹn .
39 : 21 - 23 .
Erere vọ yen che te ohwo obọ siẹrẹ a da kẹnoma kẹ ophu ?
Gbe rhe ni udje ọfa .
Oka rẹ ojaẹriọ ro te Devid oma , ọyen emu ọrhorha kẹ ihwo buebun .
Dedena , o phi eta phiyọ evu - un .
Ukperẹ ro vwo ru ọtiọyen , o de si : “ Jẹ ivuemiovwo vwo , rere wo jẹ ophu vwo !
Wọ phariẹ - ẹ ọ da nẹrhẹ owẹ ru imwemwu . ”
( Une 37 : 8 ) Emu ọvo kiriguo ro che mu avwanre vwo “ Jẹ ivuemiovwo vwo , ” ọyen rere a sa vwọ vwẹrokere Jihova ro “ nene avwanre yerẹn kirobo rẹ umwemwu rẹ avwanre hepha - a . ”
( Une 103 : 10 ) Vwọba , erere herọ siẹrẹ e de se ru ọtiọyen . Ophu sa so ọga rẹ BP .
O ji se djobọte irhue vẹ evun rẹ ohwo , ọ me nẹrhẹ ọ bẹn rẹ emu vwọ fobọ ro ohwo oma .
Ọke ọvo dede , o se djobọte iroro rẹ ohwo .
Ophu ọgangan sa tobọ nẹrhẹ e muomaphiyọ vwẹ ọke grongron .
Baibol na da ta : “ Udu odjidjiro vwẹ arhọ kẹ ogboma rẹ ohwo . ”
( Isẹ 14 : 30 ) Ọtiọyena , mavọ yen a sa vwọ sẹro rẹ ufuoma siẹrẹ oniọvo de gbe avwanre ku ?
E se ru ọtiọyena siẹrẹ e de nene uchebro rẹ Baibol na re vọnre vẹ aghwanre .
15 , 16 .
Owọẹjẹ vọ yen a cha reyọ siẹrẹ e de gbe avwanre ku ?
Se Ẹfesọs 4 : 26 .
Ihwo de mukpahen avwanre , o gbe avwanre unu - u .
Ẹkẹvuọvo , ọ cha da avwanre mamọ , siẹrẹ ọ da dianẹ ohwo rẹ orua yẹrẹ oniọvo ọvo vuevunrẹ ukoko na , kọyen gbe avwanre ku .
Ọkiọvo wọ cha sa ghwa kpairoro vrẹ ogbeku tiọyena - a .
Ẹkẹvuọvo , ku wo che muophu na vwẹ ikpe buebun ?
Gbanẹ wo che nene uchebro rẹ Baibol na rere ovwan rhuẹrẹ kugbe kpakpata ?
Ẹghwọ na de kri nọ , ọ cha nẹrhẹ ọ bẹn ra vẹ oniọvo rẹ ohwo vwọ rhuẹrẹ kugbe .
Vwẹ ẹro roro nẹ oniọvo ọvo gbe we ku , jẹ wọ cha sa ghwa kpairoro vrẹ obo ro ru we na - a .
Owọẹjẹ vọ yen wọ sa reyọ ?
Ẹsosuọ , nẹrhovwo rhe Jihova .
Vuẹ nẹ ọ chọn wẹ uko vwo sun ẹrẹnvwe wẹn .
Karophiyọ nẹ oniọvo wẹn yen gbe we ku na .
( Une 25 : 14 ) Ọghẹnẹ vwo ẹguọnọ rọyen .
Jihova brọghọ phiyọ igbeyan rọyen oma , ọ je guọnọ nẹ avwanre ru ọtiọyen .
( Isẹ 15 : 23 ; Mat .
7 : 12 ; Kọl .
4 : 6 ) Ọrivẹ , rhoma fuẹrẹn oborẹ wọ cha ta .
Vwẹroso oniọvo wẹn ; wo ghwe roro nẹ arogba yen o vwo ru obo ro ruru na - a .
Choma wọ je vwọ rhọnvwe oruchọ wẹn .
Wọ sa ton otaẹtakuẹgbe na phiyọ vwẹ idjerhe tiọna : “ Wọ ghwọ rẹ , kidie me ghwa riẹn sẹ omẹvwẹ yen niro chọ - ọ , jẹ odẹ rọ wanre na , mi niro nẹ . . .
” Ọ rha kerhọ kẹ wẹ - ẹ , gba yanjovwo te ẹdẹ ọfa .
Ẹkẹvuọvo , tavwen wọ ke rhoma bro ra , nẹrhovwo rhe Jihova nẹ o bruba kẹ .
Wọ me je vuẹ Jihova nẹ ọ chọn wẹ uko vwọ tẹnrovi omamọ uruemu rẹ oniọvo wẹn na .
Obo rọ wanre eje , vwo imuẹro nẹ oma wẹn cha vwerhen Jihova fikirẹ uvi rẹ ẹgbaẹdavwọn wẹn rere wẹ vẹ oniọvo wẹn , rọ je dia ọvo usun rẹ igbeyan rẹ Jihova na , sa vwọ rhoma rhuẹrẹ kugbe .
E de ru umwemwu , idjerhe vọ yen Jihova sa vwọ chọn avwanre uko , kẹ diesorọ o vwo fo nẹ avwanre rhiabọreyọ ọrhuẹrẹphiyotọ yena ?
Ihwo evo niro nẹ fikirẹ umwemwu rẹ ayen ruru , Jihova cha sa rhiabọreyọ ẹga raye - en .
Ẹwẹn obrorhiẹn ro kpokpo ohwo , se mie ohwo aghọghọ , ẹgba , kugbe ufuoma .
Ẹwẹn obrorhiẹn vwo kpokpo Ovie Devid , ọ da ta : “ Mi de rhurhu imwemwu mẹ , yẹ oma mẹ ra wran kufia vwi fiki rẹ enuebro mẹ vwẹ ẹdẹ na ejobi .
Te ason te uvo ọyen obọ wẹn vwọ họhọ kẹ vwẹ . ”
Jẹ , ọ vwerhoma nẹ o se fiudugbere ru oborẹ Jihova guọnọ mie idibo rọyen ri ru umwemwu .
O de si : “ Me rhọvwẹ imwemwu mẹ kẹ wẹ . . . ku wọ vwẹ abe rẹ umwemwu mẹ ghovwo uvwe . ”
( Une 32 : 3 - 5 ) Ọ da dianẹ wo ru umwemwu ọgangan , Jihova choma rọ vwọ chọn wẹ uko .
Rhiabọreyọ ukẹcha rọ vwọphia womarẹ ukoko rọyen , rere wẹ vẹ ọyen sa vwọ rhuẹrẹ kugbe .
( Isẹ 24 : 16 ; Jems 5 : 13 - 15 ) Wo hwọke - e , kidie ọ sa nẹrhẹ arhọ rẹ bẹdẹ bẹdẹ va wẹ abọ !
Kọ da rha dianẹ wo ru umwemwu vwẹ ọke grongron rọ wanre , e di ji vwo ghovwo uwe , jẹ ẹwẹn obrorhiẹn wẹn ji kpokpo uwe vwo ?
Mavọ yen udje rẹ Pọl sa vwọ vwẹ ukẹcha kẹ ihwo ri muomaphiyọ fikirẹ umwemwu rẹ ayen ru wanre ?
O vwo ọke evo rẹ ọyinkọn Pol vwo muomaphiyọ fikirẹ imwemwu ro ru wanre .
Ọ da ta : “ Mẹvwẹ hẹ ọyinkọn rẹ ọkuko , ro fori re se ọyinkọ - ọn , kidie mi mu kpahen ishọshi rẹ Ọghẹnẹ . ”
Ẹkẹvuọvo , ọ da rhoma ta : “ Ẹserọphẹ rẹ Ọghẹnẹ me vwọ hẹ obo re me hepha na . ”
( 1 Kọr . 15 : 9 , 10 ) Jihova riẹn asan rẹ ẹgba rẹ Pọl muru , ọ je guọnọ nẹ Pọl vwẹ ẹro abavo vwo ni oma rọyen .
Vwo imuẹro nẹ Jihova che vwo ghovwo uwe siẹrẹ wọ da fan umwemwu wẹn ji kurhẹriẹ nẹ otọ rẹ ubiudu wẹn rhe . Ọtiọyena , gbe vwo imuẹro nẹ Jihova vwo ghovwo uwe nure .
Rhiabọreyọ evwoghovwo rọyen ! ​ — Aiz .
55 : 6 , 7 .
Die yen uyovwinrota ro sun ukpe rẹ 2018 , kẹ diesorọ o vwo shephiyọ ?
Eyeren nana vwo siẹkẹrẹ oba re na , avwanre riẹnre nẹ ebẹnbẹn rẹ akpeyeren che bunphiyọ .
Ẹkẹvuọvo , vwo imuẹro nẹ Jihova rọ “ vwẹ ogangan kẹ ohwo rẹ oma rhọ ; ọ rẹ ogangan rheri - i ọ me vwọ ba kẹ ” na , cha kẹ wẹ kemu kemu rọ sa chọn wẹ uko vwo chirakon . ( Aiz .
40 : 29 ; Une 55 : 22 ; 68 : 19 ) Kọke kọke ra da rhe Ọguan Ruvie yen a cha vwọ karophiyọ ọnana vwẹ ukpe rẹ 2018 ra hepha na .
Kidie wọ da ro evunrẹ Ọguan na , wọ cha mrẹ ophapha re si uyovwinrota rẹ ukpe na phiyọ : “ Ihwo re vwẹroso Jihova che vwo ogangan . ” ​ — Aiz .
40 : 31 , NW .

“ Mavọ oyovwin te rọ vwerhen te rẹ iniọvo da dia kugbe vwẹ okugbe ! ” ​ — UNE 133 : 1 .
UNE : 18 , 14
vwo fi erere kẹ wẹ komobọ ?
vwo djobọte oyerinkugbe rẹ ihwo rẹ Ọghẹnẹ ?
vwo muẹ avwanre vwo toroba oyerinkugbe rọhẹ ukoko na ?
1 , 2 .
Irueru vọ yen che me si ihwo koko vwẹ ukpe rẹ 2018 , kẹ diesorọ ?
( Ni uhoho rẹsosuọ na . )
VWẸ March 31 , 2018 , ọnre de shekpotọ nu , ihwo rẹ Ọghẹnẹ vẹ erhorha buebun ri vwo omavwerhovwẹn kpahen Ota rẹ Ọghẹnẹ che kuomakugbe vwo ru Ẹkarophiyọ rẹ Ughwu rẹ Jesu re ruẹ obọ ọvo ẹgbukpe .
Iduduru rẹ ihwo yen che siomakoko vwọ kẹ irueru nana .
E rhi noso nẹ irueru nana yen me siẹ ihwo koko vwẹ Akpọ na !
O muẹro nẹ oma nabọ vwerhen Jihova vẹ Jesu Kristi ọke rẹ ayen da kparo mrẹ iduduru rẹ ihwo ri vwobọ vwẹ irueru oghẹresan nana kukpe kukpe .
Baibol na tarọ phiyotọ nẹ “ urogho rẹ ihwo buebun rẹ unu se keri - i , ri nẹ ẹgborho kẹgborho rhe , rẹ orua ejobi kugbe ihwo kugbe ephẹrẹ rhe ” che kuvwie nẹ , “ esivwo kẹ Ọghẹnẹ rẹ avwanre ro tidia phihọ enu rẹ ekete na , ji kugbe Omogodẹ na . ” ( Ẹvwọ .
7 : 9 , 10 ) Ọ vwerhoma nẹ Ẹkarophiyọ re ruẹ kukpe kukpe na brọghọ phiyọ Jihova vẹ Jesu oma !
Enọ vọ yen uyono nana cha kpahenphiyọ ?
A cha kpahenphiyọ enọ nana vwẹ uyono nana : ( 1 ) Mavọ yen avwanre se vwo muegbe vwọ kẹ Ẹkarophiyọ na , ji mrẹ erere norhe ?
( 2 ) Idjerhe vọ yen ẹkarophiyọ na vwo djobọte oyerinkugbe rẹ ihwo rẹ Ọghẹnẹ ?
( 3 ) Mavọ yen avwanre se vwo toroba oyerinkugbe yena ?
( 4 ) A cha mrẹ Ẹkarophiyọ rọ koba ?
Ọ da dia ọtiọyen , kẹ ọke vọ ?
Diesorọ o vwo fo nẹ e kpo Ẹkarophiyọ na ?
Roro kpahen oboresorọ o vwo fo nẹ e kpo Ẹkarophiyọ rẹ Ughwu rẹ Jesu .
Karophiyọ nẹ omẹvwa , ọyen ẹbẹre ọvo rẹ ẹga rẹ avwanre .
O muẹro nẹ Jihova vẹ Jesu vwo oniso rẹ ẹgba rẹ avwanre davwan , re se vwo kpo omẹvwa nana rọ ma ghanre kparobọ .
Vwọrẹ uyota , avwanre guọnọre nẹ ayen mrẹvughe nẹ , avwanre che se jẹ Ẹkarophiyọ na vwo - o , jokpanẹ okpemu phia kẹ avwanre .
Avwanre de djephia nẹ emẹvwa rẹ ukoko na ghanre kẹ avwanre , Jihova kọ sẹro rẹ edẹ rẹ avwanre phiyọ “ ọbe rẹ ẹkarophihọ ” rọyen , rọ dia “ ọbe rẹ arhọ ” re che si edẹ rẹ ihwo ri muwan vwọ kẹ arhọ rẹ bẹdẹ bẹdẹ phiyọ . ​ — Mal .
3 : 16 ; Ẹvwọ .
20 : 15 .
E de siẹkẹrẹ udughwẹn rẹ Ẹkarophiyọ na re , mavọ yen a sa vwọ ‘ davwen sẹ avwanre ji churu obọ mu esegbuyota ’ na ?
E de siẹkẹrẹ udughwrẹn rẹ Ẹkarophiyọ na re , avwanre sa fuẹrẹn oyerinkugbe rẹ avwanre vẹ ọ rẹ Jihova womarẹ ẹrhovwo .
( Se 2 Kọrẹnt 13 : 5 . )
Ọyinkọn Pọl vwẹ uchebro kẹ Inenikristi nẹ , ayen “ davwen oma [ rayen ] ni sẹ [ ayen ] churu obọ mu esegbuyota ” na .
Mavọ yen e se vwo ru ọtiọyen ?
Nọ oma wẹn : ‘ O ghini mu vwe ẹro nẹ ukoko nana me hepha na yen Jihova vwo ruẹ ọhọre rọyen ?
Me davwẹngba mẹ eje vwo ghwoghwo iyẹnrẹn esiri rẹ Uvie na ?
Obo mi yeren akpọ wan djerephia nẹ mi vwo imuẹro nẹ ọke rẹ oba na yen a hepha na , kugbe tanẹ oba rẹ usuon rẹ Eshu sikẹri re ?
Ẹroevwọsuọ ri mi vwori ọke me wọ vwomakpahotọ kẹ Jihova Ọghẹnẹ yen ji rhe vwe te ọke na ? ’ ( Mat . 24 : 14 ; 2 Tim . 3 : 1 ; Hib .
3 : 14 ) Ẹkpahọnphiyọ rẹ enọ nana cha chọn avwanre uko vwọ riẹn oka rẹ ohwo rẹ avwanre hepha .
( a ) Ọrhọ yen idjerhe vuọvo re se vwo vwo arhọ rẹ bẹdẹ ?
( b ) Mavọ yen ọkpako ọvo vwo muegbe vwọ kẹ Ẹkarophiyọ na kukpe kukpe , kẹ mavọ yen wọ sa vwọ vwẹrokere ?
Se ẹkpo rẹ Baibol sansan ri churobọ si Ẹkarophiyọ na , rere wo roro kpahen ayen .
( Se Jọn 3 : 16 ; 17 : 3 . )
Idjerhe vuọvo re se vwo vwo arhọ rẹ bẹdẹ bẹdẹ , ọyen ra vwọ “ riẹn ” Jihova , ji se Ọmọ rọyen Jesu Kristi “ gbuyota . ”
E se yono kpahen erọnvwọn re cha nẹrhẹ e sikẹrẹ Jihova vẹ Jesu Kristi , ọke re de muegbe vwọ kẹ Ẹkarophiyọ na .
Roro kpahen oborẹ ọkpako ọvo rọ ga krẹre ruru .
Vwẹ ikpe evo rhire na yen o vwo koko iyovwinreta evo vwẹ Uwevwin Orhẹrẹ sansan ri shekpahen Ẹkarophiyọ na kugbe ẹguọnọ rẹ Jihova vẹ Jesu Kristi dje kẹ avwanre .
Vwẹ udughwrẹn evo tavwen e ki ru Ẹkarophiyọ na , o mi se ayen , ji roro kpahen irueru oghẹresan re che ru na .
Ọ je vwẹ ọke sansan vwọ guọnọ efa vwọba i ro kokori na .
Vwọba , o ruẹ Isese rẹ Baibol rẹ Ẹkarophiyọ na ji roro kpahan obo ro se . Ọrhuẹrẹphiyotọ nana nẹrhẹ o se yono erọnvwọn kpokpọ kukpe kukpe .
Jẹ , ọ rọ ma kenu eje , o niro nẹ ọ nẹrhẹ ẹguọnọ ro vwo kpahen Jihova kodophiyọ .
Wo de vwo ọrhuẹrẹphiyotọ rẹ uyono romobọ tiọyen , ọdavwaro vẹ ẹguọnọ ru wo vwo kpahen Jihova vẹ Jesu Kristi che kodophiyọ , ọ je cha nẹrhẹ wọ mrẹ erere vọnvọn vwo nẹ irueru rẹ Ẹkarophiyọ na .
( a ) Die yen Jesu nẹrhovwo kpahen vwẹ ason rọ ton irueru rẹ Emu Ovwọnvwọn rẹ Orovwori Na phiyọ ?
( b ) Die yen djerephia nẹ Jihova nyo ẹrhovwo rọyen ?
Vwẹ ason rọ ton irueru rẹ Emu Ovwọnvwọn rẹ Orovwori Na phiyọ , Jesu da nẹrhovwo nẹ e jẹ idibo rọyen sẹro rẹ oyerinkugbe rayen , rere ayen dia kirobo rọ vẹ Ọsẹ rọyen hepha .
( Se Jọn 17 : 20 , 21 . )
Jihova ghene kpahenphiyọ ẹrhovwo rẹ Ọmọ ọghanghanre rọyen na .
Nonẹna , iduduru rẹ ihwo buebun vwo imuẹro nẹ Jihova yen ji Jesu rhe .
Vwọ vrẹ emẹvwa eje rẹ avwanre ruẹ , ọke rẹ Ẹkarophiyọ na yen ihwo ma vwọ mrẹ uvi oyerinkugbe rọhẹ uvwre rẹ Iseri rẹ Jihova .
Ihwo ri nẹ ẹkuotọ sansan rhe , ri vwo ohọroma sansan , yen siomakoko vwo ruẹ Ẹkarophiyọ na vwẹ akpọneje .
Vwẹ ẹkuotọ evo , ọyen obo ra ghẹmrẹ rẹ ihwo ri vwo ohọroma sansan vwo siomakoko ga ẹga .
Ẹkẹvuọvo , oyerinkugbe tiọyena pha ghanghanre vwẹ ẹro rẹ Jihova kugbe Jesu Kristi !
Ovuẹ vọ yen Jihova vwọ kẹ Izikiẹl kpahen okugbe ?
Oyerinkugbe rẹ ihwo rẹ Ọghẹnẹ dia emu ọrhorha kẹ avwanre - e , kidie Jihova mrarọ rọyen phiyotọ jovwo .
Roro kpahen ovuẹ rọ vwọ kẹ Izikiẹl ọke rọ vwọ vwẹ iji kẹ nẹ ọ tan irhe ivẹ kugbe ; urhe rẹ “ Juda ” kugbe ọ rẹ “ Josẹf . ”
( Se Izikiẹl 37 : 15 - 17 . )
“ Enọ rẹ Ihwo ri Se Ẹbe Avwanre Nọre ” rọ vwomaphia vwẹ Uwevwin Orhẹrẹ rẹ July 2016 ( ọ rẹ oyibo ) da ta : “ Ovuẹ rọ sa kẹ ohwo iphiẹrophiyọ yen Jihova vwọ kẹ Izikiẹl , ro vwo ve kẹ nẹ , ọyen che ku ẹgborho rẹ Izrẹl kugbe vwọ dia ọvuọvo siẹrẹ ayen da ro Otọ rẹ Uve na nu .
Ovuẹ yena ji shekpahen ihwo rẹ Ọghẹnẹ re cha ga Ọghẹnẹ kugbe vwẹ ẹdẹ re koba na . ”
Idjerhe vọ yen a vwọ mrẹ orugba rẹ aroẹmrẹ rẹ Izikiẹl na vwẹ ọke re de ruẹ Ẹkarophiyọ na kukpe kukpe ?
Ghwe vwo nẹ ukpe rẹ 1919 rhe , yen Jihova vwọ ton ẹrhomakoko vẹ ẹrhuẹrẹphiyọ rẹ ihwo ra vwẹ ẹwẹn ọfuanfon jẹreyọ re vwo dje urhe rẹ “ Juda . ”
Ukuko na , ihwo ri vwo iphiẹrophiyọ rẹ ayen vwọ dia otọrakpọ na bẹdẹ bẹdẹ re vwo dje urhe rẹ “ Josẹf ” vwo buenphiyọ na , ayen vẹ ihwo ra vwẹ ẹwẹn ọfuanfon jẹreyọ de rhi kuomakugbe vwọ dia “ igodẹ ọvo . ” ( Jọn 10 : 16 ; Zek .
8 : 23 ) Jihova veri nẹ ọyen cha tan irhe ivẹ na kugbe vwọ dia ọvo vwẹ obọ rọyen .
( Izi . 37 : 19 ) Enẹna , ẹko rẹ igodẹ ivẹ na kuomakuẹgbe vwọ ga Jihova vwẹ otọ rẹ usuon rẹ Jesu Kristi rẹ Jihova seri vwẹ aroẹmrẹ rẹ Izikiẹl nẹ , “ odibo mẹ Devid . ”
( Izi . 37 : 24 , 25 ) Vwo nene obo re djisẹ rọyen vwẹ ọbe rẹ Izikiẹl na , a nabọ mrẹ uvi oyerinkugbe rọhẹ uvwre rẹ ihwo ra jẹreyọ vẹ “ igodẹ efa ” na kukpe kukpe , ọke re de ruẹ Ẹkarophiyọ rẹ Ughwu rẹ Jesu !
Die yen avwanre ohwo vuọvo se ru , vwọ sẹro rẹ oyerinkugbe yena , ji toroba ?
Mavọ yen e se vwo toroba uvi oyerinkugbe rọhẹ uvwre rẹ ihwo rẹ Ọghẹnẹ ?
Idjerhe ọvo re se vwo toroba uvi oyerinkugbe rọhẹ uvwre rẹ ihwo rẹ Ọghẹnẹ , ọyen re vwo vwo uruemu rẹ omaevwokpotọ .
Jesu vwẹ uchebro kẹ idibo rọyen nẹ ayen vwo uruemu rẹ omaevwokpotọ .
( Mat . 23 : 12 ) Omaevwokpotọ cha nẹrhẹ a sa kẹnoma kẹ uruemu rẹ omaẹkparọ ro rhe ihwo buebun vwẹ akpọ na .
Ọ cha nẹrhẹ a sa vwomakpotọ kẹ ekpako rẹ ukoko , ọ je cha nẹrhẹ e se vwo uvi oyerinkugbe vwevunrẹ ukoko na .
Ọ rọ ma kenu eje , ọ cha nẹrhẹ oma vwerhen Jihova , kidie o “ muẹkpahen otu ri herẹ , [ o mi rhe ru ] erhuvwu kẹ ohwo ro ruẹ dẹndẹn . ” ​ — 1 Pita 5 : 5 .
Mavọ yen eroro kpahọn rẹ oborẹ ibrẹdi vẹ wain na mudiaphiyọ se vwo toroba uvi oyerinkugbe rọhẹ evunrẹ ukoko na ?
Idjerhe rivẹ re se vwo toroba uvi oyerinkugbe rọhẹ uvwre rẹ ihwo rẹ Ọghẹnẹ , ọyen re vwo roro kpahen oborẹ ibrẹdi vẹ wain re vwo ruẹ Ẹkarophiyọ na mudiaphiyọ .
Ofori nẹ e ru ọnana vwẹ uvwre ọke re vwo muegbe vwọ kẹ Ẹkarophiyọ na , ma rho kẹ ason re che vwo ruo na . ( 1 Kọr .
11 : 23 - 25 ) Ibrẹdi na mudiaphiyọ ugboma rẹ Jesu rẹ umwemwu kanre , wain na de rhe mudiaphiyọ ọbara rọyen re ku kuotọ .
Ẹkẹvuọvo , vwọ vrẹ oborẹ ayen mudiaphiyọ , emu ọfa herọ ro fori nẹ e roro kpahen .

Karophiyọ nẹ izobo rẹ ọtanhirhe na churobọ si ẹguọnọ rẹ ihwo ivẹ .

O churobọ si ẹguọnọ rẹ Jihova djephia ro vwo siobọnu Ọmọ rọyen kẹ avwanre , kugbe ẹguọnọ rẹ Jesu djephia rọ vwọ vwẹ arhọ rọyen kpahotọ kẹ avwanre .
E de roro kpahen ẹguọnọ rẹ ayen djephia , o che mu avwanre vwo dje ẹguọnọ kẹ ayen rhivwin .
Ẹguọnọ rẹ avwanre vwo kpahen Jihova , toroba uvi oyerinkugbe rọhẹ evunrẹ ukoko na .
Uruemu rẹ evwoghovwo rẹ avwanre toroba uvi oyerinkugbe ( Ni ẹkoreta 12 , 13 )
Mavọ yen itẹ rẹ Jesu kperi na vwo djephia nẹ Jihova guọnọre nẹ e vwo ghovwo ihwo efa ?
Idjerhe rerha re se vwo toroba uvi oyerinkugbe rọhẹ uvwre rẹ ihwo rẹ Ọghẹnẹ , ọyen re vwo vwo uruemu rẹ evwoghovwo .
Avwanre de vwo ghovwo ihwo ri gbe avwanre ku , ọyena odjephia nẹ avwanre vwo ọdavwaro kpahen izobo ọtanhirhe rẹ Jesu rọ nẹrhẹ e se vwo ghovwo imwemwu rẹ avwanre .
Roro kpahen itẹ rẹ Jesu kperi vwẹ Matiu 18 : 23 - 34 .
Nọ oma wẹn : ‘ Mi ruẹ oborẹ Jesu tare ?
Mi nene iniọvo rẹ ukoko na yerẹn vẹ erorokẹ kugbe edirin ?
Me choma me vwọ reyọ vwo ghovwo ihwo ri gbe vwe ku ? ’
Vwọrẹ uyota , imwemwu evo gan vrẹ evo . Fikirẹ jẹgba , o ji vwo efa ra cha sa fobọ kpairoro vrẹ - ẹ .
Ẹkẹvuọvo , itẹ rẹ Jesu na yono avwanre oborẹ Jihova guọnọ nẹ e ru .
( Se Matiu 18 : 35 . )
Jesu jẹ avwanre riẹn nẹ , e rhe vwo ghovwo iniọvo rẹ avwanre ri gbe avwanre ku - u , Jihova ji che se vwo ghovwo avwanre - e .
Ọyena fo obo re roro kpahen !
Avwanre de vwo ghovwo ihwo efa kirobo rẹ Jesu Kristi tare nẹ e ru , ka sa sẹro rẹ oyerinkugbe rẹ avwanre .
Mavọ yen ra vwọ dia ohwo rẹ ufuoma se vwo toroba uvi oyerinkugbe ?
Avwanre de vwo ghovwo ihwo efa , ọyena odjephia nẹ avwanre ihwo rẹ ufuoma .
Karophiyọ nẹ ọyinkọn Pọl bru avwanre uche nẹ , e jẹ avwanre “ pharhe ra vwọ yọnre okugbe rẹ [ “ ẹwẹn , ” NW ] na vwẹ ẹguọnọ rẹ ufuoma . ”
( Ẹfe . 4 : 3 ) Vwẹ ọke nana re vwo muegbe vwọ kẹ Ẹkarophiyọ na , ma rho kẹ ason re che vwo ruo , ofori nẹ wọ ghwọrọ ọke vwọ nabọ roro kpahen oborẹ wo nene ihwo efa yerẹn wan .
Nọ oma wẹn : ‘ A riẹn vwẹ phiyọ ohwo rọ fobọ vwo ghovwo ?
Mẹvwẹ ohwo rẹ ufuoma ? ’
Ọnana yen ọke ro me fo , re vwo roro kpahen enọ nana .
Mavọ yen e se vwo djephia nẹ avwanre “ chirako rẹ ohwohwo vwẹ evun rẹ ẹguọnọ ” ?
Idjerhe rẹne re se vwo toroba uvi oyerinkugbe rọhẹ uvwre rẹ ihwo rẹ Ọghẹnẹ , ọyen ra vwọ vwẹrokere Jihova vwo dje ẹguọnọ phia .
( 1 Jọn 4 : 8 ) Vwọ kpahen iniọvo rẹ ukoko na , avwanre guọnọ kẹnoma kẹ uruemu ra vwọ tanẹ , “ Mi di dje ẹguọnọ kẹ ayen , jẹ oma rayen vwerhen ovwẹ - ẹ ” !
Iroro tiọyena vwọso uchebro rẹ Pọl vwọphia , nẹ “ ohwohwo chirako rẹ ohwohwo vwẹ evun rẹ ẹguọnọ . ”
( Ẹfe . 4 : 2 ) Noso nẹ ọ dia Pọl ghwa tanẹ avwanre ‘ chirako rẹ ohwohwo - o . ’
Ukperẹ ọtiọyen , ọ tare nẹ e ru ọtiọyen “ vwẹ evun rẹ ẹguọnọ . ”
Kọyen ofẹnẹ herọ .
Koka koka rẹ ihwo yehẹ evunrẹ ukoko rẹ Jihova .
( Jọn 6 : 44 ) O muẹro nẹ Jihova vwo ẹguọnọ rayen eje , kidie ọyen si ayen te oma .
Ọtiọyena , kẹ diesorọ e vwo jẹ obọdẹn rẹ ẹguọnọ edje kẹ ayen ?
E gbe jẹ avwanre nene iji rẹ Jihova , rere e dje uvi rẹ ẹguọnọ kẹ ayen eje ! ​ — 1 Jọn 4 : 20 , 21 .
Mavọ yen avwanre ru riẹn nẹ e che ru Ẹkarophiyọ rọ koba ?
Ẹdẹ ọvo ke che ru Ẹkarophiyọ rọ koba .
Mavọ yen avwanre ru riẹn ?
Vwẹ ọbe rẹsosuọ rẹ ọyinkọn Pọl si vwo rhe Inenikristi ra vwẹ ẹwẹn ọfuanfon jẹreyọ rehẹ Kọrẹnt , ọ da tanẹ womarẹ Ẹkarophiyọ na re ruẹ kukpe kukpe , e jẹ ayen “ ghwoghwo ughwu rẹ Ọrovwohwo [ na ] bẹsiẹ rọ vwọ rhe . ” ( 1 Kọr .
11 : 26 ) Ubiota na “ rhe ” rẹ Pọl vwọba ta ota vwẹ etinẹ na , churobọ si “ ẹcha ” rẹ Jesu re djisẹ rọyen vwẹ aroẹmrẹ ro shekpahen ọke rẹ oba na .
Vwọ kpahen ukpokpogho rode rọ cha rhe kẹrẹkpẹ , Jesu da ta : “ Oka rẹ ẹcha rẹ Ọmọ rẹ ohwo ke cha phia vwẹ obo odjuvwu , uvie rẹ akpọ na ejobi ki che muomahọ , kẹ ayen cha mrẹ Ọmọ rẹ ohwo rọ cha vwẹ ikoro rẹ obo odjuvwu vẹ urinrin rode .
[ Jesu ] ko ji emakashe rọyen vẹ owanre rode , ayen ki che se ihwo ra sanọ reyọ ejobi na , nẹ igogo ẹne rẹ akpọ na rhe , nẹ oba rẹ akpọ ọvo re te ọrivẹ . ” ( Mat .
24 : 29 - 31 ) ‘ Ekoko rẹ ihwo ra sanọ reyọ na , ’ churobọ si ọke ra cha vwọ reyọ uchekotọ rẹ Inenikristi ra vwẹ ẹwẹn ọfuanfon jẹreyọ na kpo obo odjuvwu .
Ọnana cha phia ọke rẹ ukpokpogho rode na da tonphiyọ nu , ẹkẹvuọvo tavwen e ki phi ofovwin rẹ Amagidọn .
Ọke yena ihwo 144,000 na , ki che kuomakugbe Jesu vwo phi ivie rẹ akpọ na kparobọ .
( Ẹvwọ . 17 : 12 - 14 ) Ẹkarophiyọ rẹ ughwu rẹ Jesu re che ru kuko tavwen e ki koko ihwo ra jẹreyọ na kpo obo odjuvwu , yen cha dia ọ rọ koba .
Kidie ọke yena , ji Jesu ‘ rhire . ’
Diesorọ wọ vwọ guọnọ rhe Ẹkarophiyọ re che ru vwẹ enukpe na ?
E jẹ avwanre choma re vwo kpo Ẹkarophiyọ rẹ Ughwu rẹ Jesu re che ru vwẹ March 31 , 2018 .
E jẹ a nẹrhovwo rhe Jihova , rere ọ chọn avwanre uko vwo toroba uvi oyerinkugbe rọhẹ evunrẹ ukoko na !
( Se Une Rẹ Ejiro 133 : 1 . )
Karophiyọ nẹ e che ru Ẹkarophiyọ rọ koba ẹdẹ ọvo .
Bẹsiẹ ọke yena ki te , e jẹ a davwẹngba vwọ rhe Ẹkarophiyọ rẹ enukpe na , rere a riavwerhen rẹ uvi oyerinkugbe vẹ iniọvo na .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Eya gbẹ eshare ivẹ re dia ekobaro vwẹ orere rẹ Riberalta rọhẹ ubrotọ rẹ Beni vwẹ Bolivia , ri muẹ ẹbe phiyọ aropleni rẹ ayen cha ro kpo ota eghwoghwo vwẹ asan rọ bẹn ete vwẹ ẹkuotọ na
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2016 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
“ Me kpẹvwẹ Owẹ , Ọghẹnẹ rẹ avwanre , me jiri odẹ wẹn rẹ urinrin na . ” ​ — 1 IKUN 29 : 13 .
UNE : 80 , 50
Diesorọ Jihova vwọ guọnọ nẹ avwanre ruẹse kẹ ọyen rhivwin ?
Mavọ yen idibo rẹ Jihova vwo toro vwo kẹ iruo sansan rẹ ihwo rẹ Ọghẹnẹ ruru vwẹ ọke awanre ?
Mavọ yen ukoko na vwẹ itetoro rẹ avwanre vwo ruiruo wan nonẹna ?
1 , 2 .
Idjerhe vọ yen Jihova vwọ vwẹ efe rọyen vwọ chọn ihwo uko ?
JIHOVA , ọyen Ọghẹnẹ rọ kokẹ .
Ọyen kẹ avwanre kemu kemu rẹ avwanre vwori .
Ọyen vwo erọnvwọn eghanghanre eje rehẹ akpọ na ; ọ vwẹ ayen vwọ sẹro rẹ arhọ rẹ ihworakpọ vẹ eranvwe . ( Une 104 : 13 - 15 ; Heg .
2 : 8 ) Baibol na vọnre vẹ ikuegbe rẹ oborẹ Jihova vwẹ erọnvwọn eghanghanre rọ mare , vwọ vwẹ ukẹcha kẹ ihwo rọyen vwẹ ọke sansan vwẹ idjerhe igbevwunu .
Jihova vwẹ ame vẹ mana vwọ ghẹrẹ ihwo rẹ Izrẹl vwẹ uvwre rẹ ẹgbukpe 40 rẹ ayen dia evunrẹ aton . ( Eyan .
16 : 35 ) “ Emu ọvuọvo kanre aye - en . ”
( Neh . 9 : 20 , 21 ) Jihova ru emu igbevwunu womarẹ ọmraro Ilaesha , rẹ evwri rẹ ayeuku ọvo vwo bunphiyọ .
Ẹse rẹ Ọghẹnẹ ru kẹ na da nẹrhẹ aye na sa hwosa nẹ oma , ọ da je mrẹ igho vwọ ghẹrẹ oma rọyen vẹ emọ rọyen .
( 2 Ivie 4 : 1 - 7 ) Jihova je chọn Jesu uko vwo ru emu igbevwunu rọ vwọ ghẹrẹ ihwo , ji mrẹ igho ra vwọ hwosa uyovwin . ​ — Mat .
15 : 35 - 38 ; 17 : 27 .
Enọ vọ yen a cha kpahenphiyọ vwẹ uyono nana ?
Jihova yen ma erọnvwọn eje rẹ avwanre vwo yeren akpọ .
Dedena , o durhie idibo rọyen nẹ ayen vwẹ oborẹ ayen vwori vwo bicha iruo sansan rẹ ukoko rọyen ruẹ .
( Eyan . 36 : 3 - 7 ; se Isẹ 3 : 9 . )
Diesorọ ọ vwọ guọnọ nẹ avwanre ruẹse kẹ ọyen rhivwin ?
Mavọ yen idibo rẹ Jihova vwo toro vwọ kẹ iruo sansan rẹ ihwo rẹ Ọghẹnẹ ruru vwẹ ọke awanre ?
Mavọ yen ukoko na vwẹ itetoro rẹ avwanre vwo ruiruo wan nonẹna ?
A cha mrẹ ẹkpahọnphiyọ rẹ enọ nana , re vwo yono yanran na .
Die yen itetoro rẹ avwanre se djephia kẹ Jihova ?
Avwanre ruẹse kẹ Jihova kidie avwanre vwo ẹguọnọ rọyen , avwanre ji vwo ọdavwaro kpahen obo ro ruẹ kẹ avwanre .
Unu che se gbe obo ro ruẹ kẹ avwanre - e . Ọke rẹ Ovie Devid vwo kere ekuakua ra cha vwọ bọn uwevwin rẹ ẹga na , ọ da tanẹ obọ rẹ Jihova yen kemu kemu ejobi nurhe , obo rọ kẹ avwanre yen avwanre che vwo ruẹse kẹ rhivwin . ​ — Se 1 Ikun Rivie 29 : 11 - 14 .
Mavọ yen Baibol na vwo djephia nẹ itetoro ro nẹ otọ rẹ ẹwẹn rhe , ọyen ẹbẹre ọvo rẹ ẹga rẹ avwanre ?
Ẹse eruo jẹ ẹbẹre ọvo rẹ ẹga rẹ avwanre .
Vwevunrẹ aroẹmrẹ , ọyinkọn Jọn de nyo idibo rẹ Jihova re ta : “ Wọwẹ hẹ ohwo ro fori , Ọrovwavwanre kugbe Ọghẹnẹ , rọ reyọ urinrin kugbe ọghọ kugbe ogangan , kidie wọwẹ re mama emu ejobi , ọhọre wẹn ayen vwọ herọ kọye a vwọ mama ayen . ” ( Ẹvwọ .
4 : 11 ) Vwọrẹ uyota , Jihova ghini fo ohwo ra vwẹ urinrin vẹ ọghọ kẹ , womarẹ itetoro rẹ obo ri me yovwin rẹ avwanre vwori .
Jihova vwẹ iji kẹ ihwo rẹ Izrẹl womarẹ Mosis , nẹ ayen ru orẹ kẹ ọyen abọ erha kukpe kukpe .
Kerẹ ẹbẹre ọvo rẹ ẹga rayen vwẹ ọke rẹ orẹ na , Mosis da vuẹ ayen nẹ ayen “ vwẹ abọ ofefe phia vwẹ obaro rẹ Ọrovwohwo - o . ”
( Urhi 16 : 16 ) Ọyena jẹ ẹbẹre ọvo rẹ ẹga rẹ avwanre nonẹna , re vwo toro itetoro fikirẹ ọdavwaro re vwo kpahen iruo sansan rẹ ukoko na ruẹ .
Diesorọ o vwo fo nẹ e ruẹse ?
( Ni uhoho rẹsosuọ na . )
Erere herọ siẹrẹ e de ruẹse .
O yovwirin ra vwọ dia ọkokẹ , ukperẹ ohwo ra kẹ .
( Se Iruo Rẹ Iyinkọn Na 20 : 35 . )
Vwẹ ẹro roro obo rọ cha dia siẹrẹ ọmọ rẹ ọsẹ vẹ oni rọyen vwẹ imigho kẹ , de si emerha no , vwọ dẹ omorọnvwọn vwo ruẹse kẹ ayen rhivwin .
O muẹro nẹ ọyena cha kẹ ayen omavwerhovwẹn mamọ !
Ọkobaro ro nene ọsẹ vẹ oni rọyen dia uwevwin , sa vwẹ imigho ro rhere vwọ vwẹ ukẹcha kẹ evwruwevwin na .
Dede nẹ ayen ghwa rhẹro rẹ ukẹcha tiọyena - a , jẹ ayen che rhiabọreyọ okẹ na , kidie ayen riẹnre nẹ ọyen idjerhe ọvo rẹ ọmọ na vwo dje ọdavwaro phia fikirẹ oborẹ ayen ruẹ kẹ .
Vwẹ idjerhe vuọvo na , Jihova riẹnre nẹ erere che te avwanre obọ siẹrẹ a da vwẹ oborẹ avwanre vwori vwo ruẹse kẹ .
7 , 8 .
Idjerhe vọ yen ihwo rẹ Ọghẹnẹ rẹ ọke awanre vwọ dia omamọ rẹ udje rẹ ihwo re nabọ toro vwọ kẹ ( a ) iruo sansan re ruru ?
( b ) obicha rẹ ihwo ri ruiruo na ?
Wo de se Baibol na , wọ cha mrẹ udje rẹ ihwo buebun re reyọ oborẹ ayen vwori vwo ruẹse kẹ ihwo efa .
O ji vwo ọke evo rẹ idibo rẹ Jihova vwo toro itetoro vwo kẹ iruo rẹ ebanbọn sansan .
Kerẹ udje , Mosis vuẹ ihwo rẹ Izrẹl nẹ ayen toro itetoro vwọ kẹ ebanbọn rẹ ọgarivi yẹrẹ itabanako na .
Vwẹ ọke ọfa , Ovie Devid da je vuẹ ihwo rẹ Izrẹl nẹ ayen toro vwọ kẹ ebanbọn rẹ uwevwin rẹ ẹga na . ( Eyan .
35 : 5 ; 1 Ikun 29 : 5 - 9 ) Ọke rẹ Ovie Joash vwo suẹn , irherẹn na vwẹ igho re torori vwọ rhuẹrẹ uwevwin rẹ Jihova .
( 2 Ivie 12 : 4 , 5 ) Vwẹ ẹgbukpe ujorin ẹsosuọ , iniọvo na vwo nyo nẹ owẹnvwe firi vwẹ Judia , ayen de “ koko jẹ arhọghọ tiobo rẹ ohwo ọvuọvo sa jẹ vwo rhe imoni na rehẹ Judia rere owẹnvwe vwo jẹ ayen ehwe . ” ​ — Iruo 11 : 27 - 30 .
Ihwo rẹ Ọghẹnẹ ji vwo ọrhuẹrẹphiyotọ rẹ ayen vwọ vwẹ oborẹ ayen vwori vwo biẹcha ihwo re kobaro vwẹ iruo rẹ Ọghẹnẹ .
Urhi rẹ Mosis rhọnvwe nẹ a ghare ughwe vwọ kẹ ihwo rẹ Livae vwẹ otọ na - a .
Ukperẹ ọtiọyen , ihwo rẹ Izrẹl hwa ẹkẹn ihwe kẹ ayen , rere ayen sa vwọ tẹnrovi iruo ra vwọ kẹ ayen vwẹ ọgarivi na .
( Ukeri 18 : 21 ) Ukuko na , Jesu vẹ iyinkọn na je mrẹ erere vwo nẹ uruemu rẹ ẹse eruo rẹ eya na , “ re vwẹ emu rẹ obọ rayen vwọ ghẹrẹ ayen . ” ​ — Luk 8 : 1 - 3 .
Mavọ yen a sa vwọ mrẹ itetoro vwẹ ọke awanre ?
Vwọrẹ uyota , ofẹnẹ herọ siẹrẹ e de roro kpahen asan rẹ itetoro tiọyena nurhe .
Ọ sa dianẹ oborẹ ihwo rẹ Izrẹl ghwa nene oma ọke rẹ ayen vwo nẹ Ijipt cha , yen ayen vwọba toro vwọ kẹ ọgarivi ra bọnre vwevunrẹ aton na . ( Eyan .
3 : 21 , 22 ; 35 : 22 - 24 ) Vwẹ ẹgbukpe ujorin ẹsosuọ , iniọvo evo shẹ iwevwin vẹ etọ rayen , ayen de mu igho na vwo rhe iyinkọn na .
Iyinkọn na da ghare igho na kẹ ihwo rẹ guọnọ ukẹcha .
( Iruo 4 : 34 , 35 ) Iniọvo evo phiẹ imigho phiyọ ọkọkọ , rere ayen sa vwẹ ọkieje vwo toro vwọ kẹ ẹyan - obaro rẹ iruo rẹ akpọeje .
( 1 Kọr . 16 : 2 ) Ọtiọyena , kohwo kohwo se ru itetoro , owenẹ ọ dia ovwiogbere yẹrẹ ọdafe . ​ — Luk 21 : 1 - 4 .
10 , 11 . ( a ) Mavọ yen avwanre sa vwọ vwẹrokere uruemu rẹ ẹse eruo rẹ idibo rẹ Ọghẹnẹ rẹ ọke awanre ?
( b ) Ẹro vọ yen wo vwo ni uphẹn re vwo toro vwọ kẹ ẹyan - obaro rẹ iruo rẹ Uvie na ?
Nonẹna , a sa vuẹ avwanre nẹ e toro vwọ kẹ iruo evo re che ru .
Kerẹ udje , ọ sa dianẹ a guọnọ itetoro ra vwọ bọn Ọguan Ruvie kẹ ukoko wọ hepha na , yẹrẹ a guọnọ rhuẹrẹ ọ rẹ ovwan de ruẹ uyono .
A je sa tanẹ e toro itetoro ra cha vwọ rhuẹrẹ oghọn ukoko , vwẹrote ọghwẹkoko , yẹrẹ vwẹ ukẹcha kẹ iniọvo rẹ emu phia kẹ .
E ji se toro vwọ kẹ ẹroevwote rẹ iniọvo re wian vwẹ obo esiri ukoko kugbe oghọn ukoko sansan rehẹ akpọ na .
Itetoro rẹ avwanre yen a vwọ vwẹrote imishọnare rẹ ukoko na , ekobaro oghẹresan , kugbe iniruo okinriariẹ .
O muẹro nẹ ukoko wẹn ji brorhiẹn rẹ uche igho rẹ ayen hwarhiẹ vwo rhe oghọn ukoko vwọ kẹ iruo rẹ ebanbọn rẹ Eguan Ruvie vẹ Eguan rẹ Emẹvwa , rẹ iniọvo rẹ avwanre mrẹ vwo ruẹ uyono vwẹ akpọeje .
Avwanre eje se toro itetoro vwo bicha iruo sansan rẹ ukoko na ruẹ vwẹ ẹdẹ re koba ra hepha na .
Ihwo efa cha riẹn uche igho wo torori - i .
E se phi itetoro na phiyọ ekpeti rehẹ evunrẹ Ọguan Ruvie , yẹrẹ hwarhiẹ vwo rhe oghọn ukoko womarẹ jw.org .
Ọkiọvo , wo se roro nẹ imigho wo torori na fiemu - u .
Ẹkẹvuọvo , noso nẹ imigho rẹ ihwo buebun torori , yen e vwo ruiruo buebun rẹ ukoko na ruẹ nonẹna , ọ dia okpigho rẹ ohwo ọvo torori - i .
Iniọvo rẹ avwanre họhọ Inenikristi rẹ Masidonia rẹ ọke awanre , re yara uphẹn rẹ ayen vwo toro itetoro vwọ chọn iniọvo rayen uko , dede nẹ ayen komobọ jehẹ ẹdia rẹ “ ogbere rode . ” ​ — 2 Kọr .
8 : 1 - 4 .
Mavọ yen ukoko na vwọ nabọ vwẹrote obo re torori ?
Ẹko Rọvwẹrote na fuevun vwẹ itetoro rẹ avwanre vwọ wian vwẹ idjerhe aghwanre . ( Mat . 24 : 45 ) A nabọ jiroro rẹ obo ra cha vwẹ igho na vwo ru , tavwen a ke tuan eghwaghwọrọ na phiyọ .
( Luk 14 : 28 ) Ihwo sansan re vwo mu vwẹ ọke awanre , nabọ vwẹ itetoro rẹ iniọvo na vwo ruiruo vwọ kẹ eyan - obaro rẹ ẹga rẹ Jihova .
Kerẹ udje , Ẹzra mu ekrun rẹ iro , idọnọ efuanfon , vẹ ekuakua eghanghanre efa rẹ ovie rẹ Pẹsha torori , vwo kpo Jerusalẹm .
Uche igho ra vwọ dẹ ekuakua na vrẹ idọla oduduru 100 vwẹ igho rẹ America enẹna . Ẹzra vwẹ ẹro ọghanghanre vwo ni ekuakua na , kidie enana itetoro ra vwọ kpahotọ vwọ kẹ ẹga rẹ Jihova .
Ọtiọyena , ọ da nabọ jomaotọ ru ọrhuẹrẹphiyotọ ra vwọ sẹro rẹ ekuakua na vwẹ oyan na , kidie igbunegbu vọn idjerhe na .
( Ẹzra 8 : 24 - 34 ) Ọyinkọn Pọl , ọyen ohwo ọfa re ji toro itetoro kẹ , fikirẹ Inenikristi rẹ Judia rehẹ ẹdia ọkanrovwẹ .
Ọ nabọ noso nẹ iniọvo ri vwo ẹwẹn rẹ ayen vwo ru “ obo ri vwo ọghọ vwẹ obaro rẹ Ọrovwohwo ” kugbe “ ihwo rẹ akpọ , ” yen che mu igho re torori na kpo Judia .
( Se 2 Kọrẹnt 8 : 18 - 21 . )
Nonẹna , kerẹ ọyinkọn Pọl vẹ Ẹzra , ukoko na je nabọ jomaotọ kpahen ẹroevwote vẹ eghwaghwọrọ rẹ oborẹ avwanre torori .
Diesorọ ukoko na vwo ruẹ ewene sansan vwẹ uvwre rẹ ikpe evo rhire na ?
Kirobo rẹ orua se ru akpeyeren rayen lọhọ , rere ayen se vwo vwobọ vwẹ ẹga rẹ Jihova vọnvọn , ọtiọyen ukoko rẹ Jihova ji ruẹ .

Ukoko na muomaphiyọ iruo kpokpọ evo vwẹ uvwre rẹ ikpe evo rhire na .
Iruo kpokpọ nana nẹrhẹ a ghwọrọ vrẹ obo re torori ọkiọvo .
Ọtiọyena , ukoko na kọ frẹkotọ guọnọ obo re se vwo bru nẹ igho ra ghwọrọ , ji ru ewian sansan lọhọ , rere a sa vwẹ itetoro rẹ avwanre vwo ruiruo vwẹ idjerhe abavo .
Itetoro wẹn yen e vwo ruiruo rẹ Uvie na ( Ni ẹkoreta 14 - 16 )
14 - 16 . ( a ) Die yen a vwẹ itetoro wẹn vwo ruẹ ?
( b ) Erere vọ yen wọ mrẹre vwo nẹ ọrhuẹrẹphiyotọ nana eje rhe ?
Iniọvo buebun rehẹ ukoko na krire , tare nẹ oborẹ ukoko na vwọ ghẹrẹ avwanre asaọkiephana , bun vrẹ obo ri jovwo shesheri .
Di roro !
Enẹna , avwanre vwo wẹbsaiti rẹ jw.org kugbe JW Broadcasting .
A je fan Baibol rẹ New World Translation kpo ephẹrẹ buebun re .
Vwẹ ukpe rẹ 2014 fiẹ 2015 , e ru Ọghwẹkoko rẹ Akpọeje rẹ “ Guọnọ Uvie rẹ Ọghẹnẹ Ẹsosuọ ! ”
vwẹ afieha re ma rho vwẹ irere 14 .
Oma nabọ vwerhen ihwo eje ri kpo ọghwẹkoko rẹ ẹdẹ erha yena .
Iniọvo buebun dje ọdavwaro phia kpahen ebruphiyọ ro te ayen obọ vwevunrẹ ukoko na .
Kerẹ udje , vwọ kpahen ọrhuẹrẹphiyotọ rẹ JW Broadcasting , oniọvo ọvo rọ vẹ aye rọyen gba ga vwẹ ẹkuotọ rẹ Asia , de si : “ Omorere ọvo yen avwanre da ga .
Ọtiọyena , ọ bẹnre avwanre vwo vwo oniso rẹ oborẹ iruo rẹ Uvie na hẹre te .
JW Broadcasting nẹrhẹ avwanre karophiyọ nẹ , avwanre hẹ ẹbẹre ọvo rẹ okugbe rẹ iniọvo rehẹ akpọeje .
Ọ nẹrhẹ oma vwerhen iniọvo na .
Ayen tare nẹ JW Broadcasting rẹ kemeranvwe kemeranvwe na , si ayen kẹrẹ Ẹko Rọvwẹrote na .
Enẹna , omavwerhovwẹn rayen kpahen ukoko na , rhoma rhe gan vrẹ obo ri jovwo . ”
Eguan Ruvie ra bọn yẹrẹ rhuẹrẹ vwẹ akpọ na enẹna , te omarẹ 2,500 .
Ra vwọ bọn Ọguan Ruvie rayen nu , iniọvo evo rehẹ ẹkuotọ rẹ Honduras de si : “ Oma vwerhen avwanre nẹ avwanre hẹ evunrẹ orua rẹ Jihova . Ọnana vẹ ẹgbaẹdavwọn rẹ iniọvo rẹ avwanre rehẹ akpọeje , yen nẹrhẹ a sa bọn Ọguan Ruvie nana kẹ avwanre . ”
Ọtiọyen oma je vwerhen iniọvo rẹ oghwọrọ te oma , ra vwẹ ukẹcha kẹ . Iniọvo sansan ji dje ọdavwaro phia kpahen Baibol vẹ ẹbe rẹ ukoko na , ra fan vwo kpo ephẹrẹ rayen , kugbe uphẹn rẹ ayen se vwo vwobọ vwẹ aghwoghwo re ruẹ vwẹ irere ride kugbe ọ rẹ imikpekpa re ghorie .
Mavọ yen oborẹ ukoko na wian wan vwo djephia nẹ Jihova chọn avwanre uko ?
O gbe ihwo rehẹ obo otafe unu , oborẹ ukoko na sa vwọ vwẹ itetoro ro wonhwo vwo ruiruo nana eje .
Ohwo rode rẹ ikọpini ọvo vwo kin oghọn ukoko ọvo nu , o de gbe unu mamọ nẹ iniọvo na eje re wian vwẹ etiyin , vwomakpahotọ ọphẹ . Vwọba , o ji gbe ọshare na unu nẹ avwanre shẹ emu vuọvo - o , itetoro ro wonhwo yen e vwo ruiruo na eje .
Ọ da tanẹ ẹgba rẹ ohworakpọ te vwo ru oborẹ avwanre ruẹ na - a .
Avwanre rhọnvwere kidie avwanre riẹnre nẹ Jihova yen chọn avwanre uko . — Job 42 : 2 .
( a ) Ebruphiyọ vọ yen che te ohwo obọ siẹrẹ e de bicha iruo rẹ Uvie na ?
( b ) Mavọ yen e se vwo yono emọ rẹ avwanre vẹ ihwo kpokpọ oborẹ ayen se vwo ru itetoro ?
Jihova brọghọ phiyọ avwanre oma , rọ vwọ kẹ avwanre uphẹn re vwo bicha iruo rẹ Uvie na .
O veri nẹ ọyen che ku ebruphiyọ ku avwanre gbidiki siẹrẹ e de bicha iruo rẹ Uvie na . ( Mal .
3 : 10 ) Ọ kẹ avwanre imuẹro nẹ , ohwo ro ruẹse che se fiabọ - ọ .
( Se Isẹ 11 : 24 , 25 . )
Oruẹse cha ghọghọ , kidie “ ẹrhovwo herọ kẹ ọkokẹ nọ ohwo ra kẹ . ”
( Iruo 20 : 35 ) Womarẹ ota vẹ uruemu , e se yono emọ rẹ avwanre kugbe ihwo ekpokpọ , oborẹ ayen se vwo ru itetoro kugbe ebruphiyọ buebun ro che te ayen obọ siẹrẹ ayen de se ru ọtiọyen .
Erere vọ yen wọ mrẹ vwo nẹ uyono nana rhe ?
Jihova yen kẹ avwanre kemu kemu rẹ avwanre vwori .
E de ruẹse kẹ rhivwin , ọyena odjephia nẹ avwanre vwo ẹguọnọ rọyen , avwanre ji vwo ọdavwaro kpahen obo ro ruẹ kẹ avwanre .
( 1 Ikun 29 : 17 ) Ọke rẹ ayen vwo toro itetoro vwọ kẹ ebanbọn rẹ uwevwin rẹ ẹga na , “ ihwo ejobi da ghọghọ fikiridie ihwo na ejobi kẹ okẹ rẹ ẹguọnọ ro nẹ udu rayen rhe kẹ Ọrovwohwo . ”
( 1 Ikun 29 : 9 ) Ọtiọyena , e gbe jẹ avwanre ghọghọ , ọke ra da vwẹ oborẹ Jihova kẹ avwanre , vwo ruẹse kẹ rhivwin .

“ Aghọghọ kẹ ihwo rẹ Ọghẹnẹ dia Ọrovwohwo kẹ ! ” ​ — UNE 144 : 15 .
UNE : 111 , 109
Mavọ yen a sa vwọ kẹnoma kẹ uruemu re vwo vwo ẹguọnọ romobọ ohwo gan nọ ?
Diesorọ omavwerhovwẹn vwọ kanre ihwo ri vwo ẹguọnọ rẹ igho ?
Mavọ yen a sa vwọ riẹn sẹ avwanre vwọ tua akpọẹriọ ?
Diesorọ a vwọ tanẹ avwanre yerẹn vwẹ ọke oghẹresan ?
AVWANRE yerẹn vwẹ ọke oghẹresan .
Baibol na tarọ phiyotọ jovwo nẹ Jihova che koko “ urogho rẹ ihwo buebun . . . nẹ ẹgborho kẹgborho rhe , rẹ orua ejobi kugbe ihwo kugbe ephẹrẹ . ”
Ihwo nana hirhephiyọ “ ẹgborho rode ” enẹna re . Ayen vrẹ oduduru ẹrenren . Ayen “ ga [ Ọghẹnẹ ] te ason te uvo ” vẹ omavwerhovwẹn . ( Ẹvwọ . 7 : 9 , 15 ; Aiz .
60 : 22 ) Ọke rẹ avwanre na yen a vwọ tu mrẹ ihwo ri bun te enẹ , ri vwo ẹguọnọ kpahen Jihova kugbe irivẹ rayen .
Oka rẹ ẹguọnọ vọ yen rhe ihwo re rhọnvwere nẹ Ọghẹnẹ sun aye - en ?
( Ni uhoho rẹsosuọ na . )
Ẹkẹvuọvo , Baibol na je mraro kpahen oka rẹ ẹguọnọ ọfa ihwo buebun che vwo nonẹna . Ọnana ẹguọnọ rẹ urhuru , ro che rhe ihwo re rhọnvwere nẹ Ọghẹnẹ sun aye - en .
Ọyinkọn Pọl de si : “ Vwẹ oba rẹ ẹdẹ na . . . , ihwo cha guọnọ omaobọ rayen nọ , e cha guọnọ igho nọ , . . . ke guọnọ omavwerhen jẹ ẹguọnọ rẹ Ọghẹnẹ vwo . ”
( 2 Tim . 3 : 1 - 4 ) Ọ dia oka rẹ ẹguọnọ tiọna yen a tare nẹ Inenikristi vwo - o .
Ẹvwọtua rẹ ojevwe romobọ cha sa kẹ ohwo omavwerhovwẹ - ẹn .
Ukperẹ ọtiọyen , o toroba umiovwo rẹ “ ẹdẹ ebrabra ” nana .
Die yen a cha fuẹrẹn vwẹ uyono nana , kẹ diesorọ ?
Pọl mrẹvughe nẹ Inenikristi evo se shephiyọ ufi rẹ ẹguọnọ rẹ urhuru .
Kọyensorọ o vwo si avwanre orhọ nẹ , a “ kẹnoma ” kẹ ihwo ri vwo oka rẹ ẹguọnọ tiọyena . ( 2 Tim .
3 : 5 ) Jẹ , a cha sa kẹnoma kẹ ayen riẹriẹriẹ - ẹ .
Ọtiọyena , kẹ mavọ yen a sa vwọ kẹnoma kẹ erharhe uruemu ra mrẹ vwẹ akpọ na , rere e se vwo ru oborẹ Jihova guọnọre ?
E jẹ avwanre vwẹ oka rẹ ẹguọnọ ro fori nẹ Inenikristi vwo , vwọ vwanvwe ọ re djisẹ rọyen vwẹ 2 Timoti 3 : 2 - 4 .
Ọyena cha nẹrhẹ a sa fuẹrẹn oma rẹ ohwo , je riẹn oka rẹ ẹguọnọ rọ sa kẹ ohwo uvi omavwerhovwẹn .
Diesorọ o vwo fo nẹ e vwo ẹguọnọ abavo kpahen omobọ rẹ ohwo ?
Ọyinkọn Pọl siri nẹ , “ ihwo cha guọnọ omaobọ rayen nọ . ”
Kọyen ọ chọre re vwo vwo ẹguọnọ rẹ oma rẹ ohwo ?
Ẹjo , kidie erere herọ siẹrẹ e de vwo ẹguọnọ abavo kpahen omobọ rẹ ohwo .
Ọyena ghwa oborẹ Jihova ma avwanre .
Jesu da ta : “ Wọ me guọnọ ọrivẹ wẹn kirobo wọ guọnọ oma wẹn . ”
( Mak 12 : 31 ) Wo che se vwo ẹguọnọ rẹ ọrivẹ wẹn , siẹrẹ wo rhe vwo ẹguọnọ rẹ oma wẹ - ẹn .
Baibol na tare nẹ , e jẹ “ eshare na guọnọ eya rayen kerẹ omobọ rayen .
Ohwo rọ guọnọ aye rọyen yọ guọnọ omobọ rọyen .
Kidie ohwo se tuoma obọ [ rọye - en , ] ẹkẹvuọvo ọ ghẹrẹ ọ me nabọ vwẹ ẹro te . ” ( Ẹfe .
5 : 28 , 29 ) Kọyen ofori nẹ e vwo ẹguọnọ abavo kpahen omobọ rẹ ohwo .
Djisẹ rẹ uruemu ro rhe ihwo ri vwo ẹguọnọ rẹ oma rayen ga nọ .
Ẹguọnọ romobọ re djunute vwẹ 2 Timoti 3 : 2 dia ọ rẹ obọdẹ - ẹn .
Ọyena ẹguọnọ urhuru .
Ohwo de vwo ẹguọnọ rẹ oma rọyen gan nọ , ọ cha nẹrhẹ o ni oma rọyen rhuarho .
( Se Rom 12 : 3 . )
Ihwo ri shephiyọ ufi yena davwerhọ rẹ ihwo efa - a , erhuvwu romobọ rayen ọvo yen ayen guọnọ .
Ayen de ru obo re chọre nu , kẹ ayen brenu kpahen ihwo efa .

Ihwo tiọyena che se vwo omavwerhovwẹ - ẹn .
Erere vọ yen che te avwanre obọ siẹrẹ e de vwo ẹguọnọ rẹ Ọghẹnẹ ?
Ihwo ri yono Baibol kodo tare nẹ , Pọl vwẹ ẹguọnọ rẹ omobọ vwọ ton ekere rẹ iruemu ra cha mrẹ vwẹ ẹdẹ re koba na phiyọ , kidie ọyen oborẹ erharhe iruemu ichekọ na churobọ si .
Vwọ fẹnẹ ọyena , Ọghẹnẹ guọnọre nẹ avwanre vwo oka rẹ ẹguọnọ rọ cha nẹrhẹ e vwo uruemu kerẹ aghọghọ , ufuoma , ako echiro , ufuefu , uyoyovwi , esegbuyota , dẹndẹn , kugbe oma echiro . ( Gal .
5 : 22 , 23 ) Ọbuine na de si : “ Aghọghọ kẹ ihwo rẹ Ọghẹnẹ dia Ọrovwohwo kẹ . ”
( Une 144 : 15 ) Jihova guọnọre nẹ oma vwerhen idibo rọyen , kidie ọyen Ọghẹnẹ rẹ oma vwerhan .
Vwọba , idibo rẹ Jihova fẹnẹ ihwo re guọnọ erhuvwu romobọ rayen ọvo , kidie oma vwerhen ayen siẹrẹ ayen de ruẹse kẹ ihwo efa . ​ — Iruo 20 : 35 .
Mavọ yen a sa vwọ kẹnoma kẹ ẹguọnọ rẹ omobọ rẹ ohwo ?
( Ni ẹkoreta 7 )
Enọ vọ yen cha nẹrhẹ a riẹn oborẹ avwanre vwo ẹguọnọ rẹ Ọghẹnẹ te ?
Mavọ yen a sa vwọ riẹn sẹ avwanre vwo ẹguọnọ romobọ , vwọ vrẹ ẹguọnọ rẹ Ọghẹnẹ ?
Roro kpahen uchebro rọhẹ Filipae 2 : 3 , 4 : “ Wa vwẹ urhuru vẹ ophiẹvwe ruẹ emu ọvuọvo - o , ẹkẹvuọvo vwẹ oma evwokpotọ kere phihọ nẹ ihwo efa yovwin nọ ovwan . E jẹn ohwo guọnọ erhuvwu rẹ oma rọyen ọvo - o , ẹkẹvuọvo ovwan je guọnọ erhuvwu rẹ ihwo efa . ”
Nọ oma wẹn : ‘ Mi vwẹ uchebro yena vwo ruiruo ?
Mi ghini ruẹ ọhọre rẹ Ọghẹnẹ ?
Me guọnọ idjerhe me sa vwọ chọn ihwo uko vwevunrẹ ukoko na kugbe iruo rẹ aghwoghwo na ? ’
Ọ ghwa lọhọ ra vwọ chọn ihwo efa uko - o .
Ọ guọnọ ẹgbaẹdavwọn kugbe omaevwoze .
Jẹ , ọyena cha kẹ avwanre omavwerhovwẹn , kidie ọ cha nẹrhẹ ivun avwanre vwerhen Jihova .
Die yen ẹguọnọ rẹ Ọghẹnẹ mu iniọvo evo vwo ru ?
Ẹguọnọ rẹ Ọghẹnẹ yen mu iniọvo evo vwo siobọnu iruo ra da hwa okposa kẹ ayen , rere ayen se vwo ru bunphiyọ vwẹ ẹga rẹ Jihova .
Ericka rọ dia United States siobọnu iruo rẹ idọktọ , rere ọ sa vwọ ga kerẹ ọkobaro ọkieje .
Ọ vẹ ọshare rọyen gare vwẹ ẹkuotọ buebun kerẹ ekobaro .
Ericka da ta : “ Ọ kẹ avwanre omavwerhovwẹn rẹ avwanre vwọ ga vwẹ ikoko sansan ra da jẹ ejajẹ ọrhorha . Ọ nẹrhẹ avwanre vwo igbeyan buebun vwevunrẹ ukoko na .
Te ọke na , mi ji sivwin ihwo . Jẹ , obo mi me muomaphiyọ rọ kẹ vwẹ omavwerhovwẹn , kẹ ukẹcha me vwọ kẹ iniọvo na , kugbe ihwo ri mi vwẹ Baibol vwo yono . ”
Diesorọ ẹguọnọ rẹ igho cha sa kẹ ohwo omavwerhovwẹ - ẹn ?
Pọl siri nẹ ihwo cha “ guọnọ igho nọ . ”
Vwẹ ikpe evo re wanre , ọkobaro ọvo ghwoghwo ota kẹ ọshare ọvo vwẹ ẹkuotọ rẹ Ireland .
Rẹ ayen vwọ ta ota na , ọshare na de yoro igho evo phia .
Ọ da ta : “ Ọnana yen ọghẹnẹ mẹ ! ” Ihwo buebun che yivwin ta ota tiọye - en .
Jẹ , avwanre riẹnre nẹ akpọ na vọnre vẹ ihwo ri vwo ẹguọnọ rẹ igho vẹ ekuakua rẹ akpeyeren .
Baibol na kẹ avwanre orhọ - esio nana : “ Ohwo rọ guọnọ igho , igho daro - o ; eyẹ ohwo rọ guọnọ efe , erere daro - o . ” ( Aghwo .
5 : 10 ) Igho rẹ ihwo tiọyena vwori che se te kẹ aye - en , ọkieje yen ayen cha vwọ djonẹ rẹ oborẹ ayen se vwo koko efa . Ukuotọ rọyen , ayen me rhe “ vwẹ edada vẹ obi vwọ sa udu rayen . ” ​ — 1 Tim .
6 : 9 , 10 .
Die yen Baibol na ta kpahen efe kugbe ọbẹnvwẹ ?
Kohwo kohwo guọnọ igho .
Kidie igho , ọyen ochọnvwe . ( Aghwo .
7 : 12 ) Oma ghene sa vwerhen ohwo siẹrẹ e de se vwo emu , iwun , kugbe asan ra dia ?
E !
( Se Aghwoghwo 5 : 12 . )
Agur ọmọ rẹ Jakeh de si : “ Wọ kẹ [ vwẹ ] efe eyẹ ọbẹvwẹ - ẹ : vwẹ emu ro fori ghẹrẹ ovwẹ . ”
Ọ lọhọre ra vwọ riẹn oboresorọ ọ vwọ tanẹ ọyen guọnọ dia ogbere - e .
Ọ tobọ ji dje kpahọn , rọ vwọ tanẹ ọbẹvwẹn sa nẹrhẹ ọyen chuji , o mi rhi gbe odẹ rẹ Ọghẹnẹ ku .
Ẹkẹvuọvo , kidie nẹrhẹ o tanẹ ọyen je guọnọ dia ọdafe - e ?
O de si : “ Ọ rha dia ọtiọye - e evun da vọn vwẹ nọ , ke me sen wẹn , ke me ta nẹ , Ono Ọrovwohwo na vwo ? ”
( Isẹ 30 : 8 , 9 ) Ọkiọvo wo vughe ihwo evo re vwẹroso efe rayen , ukperẹ Ọghẹnẹ .
Die yen Jesu ta kpahen igho ?
Ihwo ri vwo ẹguọnọ rẹ igho che se ru obo ri je Ọghẹnẹ - ẹ .
Jesu da ta : “ Ohwo sa ga inini ivẹ - ẹ , ọ da dia ọtiọye kọ dia avwebọ kẹ ọvo , ọ me rha dia avwiorọvwe kẹ ọrivẹ ; eyẹ ko si kẹre ọvo ko sheri kẹ ọrivẹ : Wọ sa ga Ọghẹnẹ vẹ [ efe ] kugbe - e . ”
Ọ da je ta : “ We koko efe rẹ ovwan phiyọ akpọ na - a ; asan rẹ ẹghwọghwọ da ria rẹ ekagba de ji muẹ , asan rẹ oji tọfiẹ o mi cho .
Ẹkẹvuọvo koko efe wẹn phihọ obo odjuvwu , asan rẹ eghwọghwọ da ria - a , rẹ ekagba de muẹ - ẹ , asan rẹ oji sa tọfiẹ o [ mi ] cho - o . ” ​ — Mat .
6 : 19 , 20 , 24 .
Mavọ yen akpeyeren ọlọlọhọ sa vwọ chọn ohwo uko vwẹ ẹga rẹ Jihova ?
Djunute udje ọvo .
Ihwo buebun niroso nẹ akpeyeren ọlọlọhọ kẹ ayen omavwerhovwẹn , ọ je nẹrhẹ ayen mrẹ ọke buebun vwọ ga Jihova .
Jack rọ dia United States , shẹ uwevwin rode vẹ eki rọyen , rere ọ vẹ aye rọyen sa vwọ ga kerẹ ekobaro .
Ọ da ta : “ Ọ da avwanre mamọ , ọke rẹ avwanre vwọ shẹ uwevwin oyoyovwin rẹ avwanre vẹ ekuakua rẹ avwanre vwori .
Dẹvure , kọke kọke yen ivun vwo miovwo uvwe nẹ iruo cha fikirẹ ebẹnbẹn .
Jẹ , ọkieje yen oma vwọ vwerhen aye mẹ rọ ga kerẹ ọkobaro ọkieje .
Ọ me ta , ‘ Mi vwo ọga ro me yovwin ! ’
Jihova yen ọga rẹ avwanre ihwo ivẹ enẹna , kidie me rhe dia ọkobaro ọkieje re . ”
Mavọ yen a sa vwọ kẹnoma kẹ ẹguọnọ rẹ igho ?
( Ni ẹkoreta 13 )
Mavọ yen avwanre sa vwọ riẹn ẹro rẹ avwanre vwo ni igho ?
Wọ da guọnọ riẹn ẹro wo vwo ni igho , gba kpahenphiyọ enọ nana nẹ otọ rẹ ẹwẹn wẹn rhe : ‘ Oborẹ Baibol na ta kpahen igho ghini mu vwe ẹro ?
Me vwẹ uchebro na vwọba akpọ yerẹn ?
Ẹvwọtua rẹ igho yen me vwọ kobaro vwẹ akpeyeren ?
Ekuakua rẹ akpeyeren ghanre kẹ vwẹ vrẹ oyerinkugbe mẹ vẹ Jihova kugbe ihwo rọyen ?
O mu vwe ẹro nẹ Jihova cha vwẹrote ọdavwẹ mẹ ? ’
E jẹ avwanre vwo imuẹro nẹ Jihova che se ku avwanre phiyotọ - ọ . ​ — Mat .
6 : 33 .
Ẹro vọ yen ofori nẹ e vwo ni akpọẹriọ ?
Kirobo ra mraro rọyen phiyotọ jovwo , ihwo buebun “ guọnọ omavwerhe . ”
Kirobo ra guọnọre nẹ ohwo vwẹ ẹro abavo vwo ni oma rọyen kugbe igho , ọtiọyen o ji fo nẹ a vwẹ ẹro abavo vwo ni akpọẹriọ .
Jihova guọnọre nẹ avwanre chukoku kemu kemu re sa kẹ ohwo omavwerhovwẹ - ẹn .
Baibol na vwẹ uchebro nana kẹ idibo rẹ Ọghẹnẹ : “ Yanran , ra re ikara wẹn vẹ aghọghọ , rere wọ da udi wẹn vẹ omavwerhe . ” ​ — Aghwo .
9 : 7 .
Die yen o mudiaphiyọ ra vwọ dia ohwo rọ “ guọnọ omavwerhe ” ?
Ọbe rẹ 2 Timoti 3 : 4 ta ota kpahen ihwo re kpairoro vrẹ Ọghẹnẹ fikirẹ omavwerhe yẹrẹ akpọẹriọ .
Noso nẹ ọ dia ẹkpo rẹ Baibol yena tare nẹ ihwo nana vwo ẹguọnọ rẹ omavwerhe vrẹ Ọghẹnẹ - ẹ , kerẹ asan ọ da dianẹ ayen ji vwo ẹguọnọ kpahen Ọghẹnẹ te asan .
Ukperẹ ọtiọyen , ọ tare nẹ ayen “ guọnọ omavwerhe jẹ ẹguọnọ rẹ Ọghẹnẹ vwo . ”
Ọshare ọvo ro yono ẹbe kodo da ta : “ [ Owọrota ] nana mudiaphiyọ nẹ ayen vwo ẹguọnọ kpahen Ọghẹnẹ kakaka - a .
Ọ dianẹ kẹ ayen vwo ẹguọnọ rọyen te asa - an . ”
Ọyena orhọ - esio ọgangan vwọ kẹ ihwo ri vwo ẹguọnọ rẹ akpọẹriọ !
Baibol na djere nẹ “ avwerhe rẹ akpọ ” họhọ odju ro muẹ ihwo re “ guọnọ omavwerhe . ” ​ — Luk 8 : 14 .
16 , 17 .
Udje vọ yen Jesu phi phiyotọ kpahen akpọẹriọ ?
Jesu vwẹ ẹro abavo vwo ni akpọẹriọ .
O kpo orẹ rẹ “ orọnvwe ” kugbe udemu re de “ chere emu buebun . ”
( Jọn 2 : 1 - 10 ; Luk 5 : 29 ) Orọnvwe rọ rare na yen o de wene ame vwo kpo udi , ọke rẹ udi ihwo na vwo re .
O ji vwo ọke ọfa rọ vwọ ghwọku ihwo ri vwerọ vwo guẹdjọ , kidie nẹ o nene ihwo riemu je da udi . ​ — Luk 7 : 33 - 36 .
Dedena , Jesu vwẹ akpọẹriọ vwo ru ẹkuruemu - u .
Ọ vwẹ Jihova vwọ kobaro , ọ da je vwẹ ukẹcha kẹ ihwo buebun .
O ji ghwu ughwu rẹ oja fikirẹ ihworakpọ .
Jesu da ta kẹ ihwo re guọnọ dia idibo rọyen : “ Ebruba kẹ ovwan , vwẹ ọke rẹ ihwo da ghwọ ku ovwan , rẹ ayen de mu ovwan , rẹ ayen da ta ota ọbrabra kpahen ovwan fiki mẹ .
Ghọghọ re oma vwerhe ovwan , kidie osa rẹ ovwan vwa rhuarho vwẹ obo odjuvwu : kidie ọtiọyen e ke kpokpo otu rẹ emraro re karo kẹ ovwan . ” ​ — Mat .
5 : 11 , 12 .
Mavọ yen a sa vwọ kẹnoma kẹ ẹguọnọ rẹ akpọẹriọ ?
( Ni ẹkoreta 18 )
Enọ vọ yen sa nẹrhẹ a riẹn sẹ avwanre vwo ẹguọnọ rẹ akpọẹriọ ?
Mavọ yen a sa vwọ fuẹrẹn oborẹ avwanre vwo ẹguọnọ rẹ akpọẹriọ te ?
No oma wẹn : ‘ Akpọẹriọ yen me vwọ kobaro , gbanẹ uyono ẹra vẹ aghwoghwo ?
Me sa vwẹ ekuakua evo re kẹ vwẹ omavwerhovwẹn vwo ze , fikirẹ ẹga rẹ Jihova ?
Me karophiyọ Ọghẹnẹ ọke me da jẹ ojẹ rẹ akpọẹriọ ? ’
Avwanre de ghini vwo ẹguọnọ rẹ Jihova , a cha jomaotọ kẹnoma kẹ erọnvwọn rẹ Ọghẹnẹ vwẹ utuoma kpahen , tobọ ji te e rẹ avwanre vwo ẹwẹn ivivẹ kpahen ? ​ — Se Matiu 22 : 37 , 38 .
Amono yen oma cha sa vwerhe - en ?
Akpọ rẹ Eshu nana ro mu ihworakpọ phiyọ oja vwẹ uvwre rẹ ẹgbukpe 6,000 re na , che vwobọ kẹrẹkpẹ .
Akpọ na vọnre vẹ ihwo ri vwo ẹguọnọ ọgangan kpahen igho , akpọẹriọ , kugbe oma rayen .
Erhuvwu romobọ rayen yen ayen vwọ kobaro ; ọyen ayen vwọtua .
Oma cha sa vwerhen aye - en .
Vwọ fẹnẹ ihwo yena , Baibol na da ta : “ Aghọghọ kẹ otu rẹ ọchuko rọyen dia Ọghẹnẹ ri Jekọp , rẹ iphiẹrohọ rọyen hẹ evun rẹ Ọrovwohwo Ọghẹnẹ rọyen . ” ​ — Une 146 : 5 .
Idjerhe vọ yen ẹguọnọ rẹ Ọghẹnẹ vwọ kẹ wẹ omavwerhovwẹn ?
Idibo rẹ Jihova vwo ẹguọnọ rọyen mamọ .
Ayen buenphiyọ kukpe kukpe . Ọnana odjephia nẹ Uvie rẹ Ọghẹnẹ suẹn re .
Ọ cha hwarhiẹ ebruphiyọ gbidiki rhe akpọ na kẹrẹkpẹ .
Siẹrẹ ẹguọnọ re vwo kpahen Jihova de mu avwanre vwo ru ọhọre rọyen ọkieje , ọyena cha kẹ avwanre aghọghọ .
Ọ je cha nẹrhẹ oma vwerhen Jihova . Vwẹ uyono rọ vwọ kpahen ọnana , a cha ta ota kpahen uruemu ebrabra evo rẹ ẹguọnọ urhuru sa ghwa cha , kugbe oborẹ ayen vwọ fẹnẹ uruemu ro rhe idibo rẹ Ọghẹnẹ .
“ Ovwan che vughe ofẹnẹ rọ hẹ ohri rẹ ọvwata vẹ oruimwemwu . ” ​ — MAL .
3 : 18 .
UNE : 127 , 101
ẹro re vwo nẹ oma rẹ ohwo ?
oyerinkugbe avwanre vẹ ihwo efa ?
ẹgbaẹdavwọn re vwo vwo omamọ uruemu ?
1 , 2 .
Egbabọse vọ yen idibo rẹ Ọghẹnẹ hirharoku nonẹna ?
( Ni ihoho rẹsosuọ na . )
IDỌKTỌ buebun sivwin ihwo ri vwo ọga ri se pho muẹ ohwo .
Ayen ruẹ ọnana kidie ayen guọnọ chọn ihwo uko .
Jẹ , ofori nẹ ayen sẹro rẹ oma rayen , rere ega rẹ ayen sivwẹn na vwo jẹ ayen emuo . Ọtiọyen ọ je hepha kẹ avwanre .
Buebun rẹ avwanre wian ji yerẹn vwẹ ohri rẹ ihwo ri vwo erharhe uruemu , ri se miovwo uruemu Onenikristi ro rhe avwanre .
Ọnana imuoshọ rode kẹ avwanre .
Vwẹ ẹdẹ re koba ra hepha na , ihwo buebun vwo ẹguọnọ rẹ umiovwo .
Vwẹ ọbe rivẹ ro si vwo rhe Timoti , ọyinkọn Pọl djisẹ rẹ iruemu ebrabra ra cha mrẹ vwẹ oma rẹ ihwo ri vwo ẹguọnọ rẹ Ọghẹnẹ - ẹ .
( Se 2 Timoti 3 : 1 - 5 , 13 . )
Iruemu nana tuẹn avwanre oma . Jẹ , e rhe nomaso - o , ihwo sa riẹriẹ avwanre vwo vwobọ vwẹ ayen .
( Isẹ 13 : 20 ) Vwẹ uyono nana , a cha vwẹ erharhe iruemu rẹ ihwo rẹ akpọ nana djephia , vwọ vwanvwe e rẹ idibo rẹ Ọghẹnẹ .
A je cha ta ota kpahen oborẹ avwanre sa vwọ kẹnoma kẹ erharhe iruemu rẹ akpọ nana , ọke re de yono ayen kpahen Jihova .
Oka rẹ ihwo vọ yen e djunute vwẹ 2 Timoti 3 : 2 - 5 ?
Ọyinkọn Pọl siri nẹ “ ẹdẹ ebrabra cha rhe ” vwẹ “ oba rẹ ẹdẹ na . ”
O de kere erharhe iruemu 19 rẹ ihwo buebun che vwo .
Iruemu ro djunute vwẹ etiyin na ghwa họhọ e ro ji djunute vwẹ Rom 1 : 29 - 31 .
Ẹkẹvuọvo , evo rẹ Pọl vwọba si vwo rhe Timoti na , hẹ asan efa vwẹ Ẹbẹre ra vwẹ Grik si vwẹ Baibol na - a .
Pọl ton ikekeri nana phiyọ , rọ vwọ ta : “ Kidie ihwo cha . . .
” Ẹkẹvuọvo , ọ dia ihwo eje yen che vwo oka rẹ uruemu tiọna - a .
Inenikristi vwo uruemu rọ fẹnẹre . ​ — Se Malakae 3 : 18 .
Djisẹ rẹ ohwo ro vwo uruemu rẹ omaẹkparọ .
Ọyinkọn Pọl vwọ tanẹ ihwo che vwo ẹguọnọ rẹ igho ji vwo ẹguọnọ rẹ oma rayen nu , o de ji si nẹ ihwo che phuoma , ji ni oma rhuarho nọ .
Ihwo ri roro nẹ ayen yovwin nọ ihwo efa fikirẹ erhuvwu rẹ ugboma , ona , efe , yẹrẹ ẹdia rẹ ayen hepha , yen vwo oka rẹ uruemu tiọyen .
Ihwo tiọyena guọnọre nẹ e jiri ayen , ji muọghọ kẹ ayen .
Vwọ kpahen ohwo rọ kparoma , ọshare ọvo ro yono ẹbe kodo de si : “ Ohwo tiọyena vwẹ agbada vwo mu vwevunrẹ ubiudu rọyen , ro de nuyovwin kpotọ kẹ oma rọyen . ”
Ihwo evo tare nẹ omaephuo brare mamọ . Ihwo re tobọ kparoma dede , vwo utuoma kpahọn .
Idjerhe vọ yen idibo rẹ Jihova evo vwo she ufi rẹ omaẹkparọ ?
Jihova vwo ẹguọnọ rẹ uruemu rẹ omaẹkparọ - ọ .
O vwo utuoma kpahen “ ẹro rọ jefia . ”
( Isẹ 6 : 16 , 17 ) Omaẹkparọ cha nẹrhẹ e sherabọ kẹ Ọghẹnẹ .
( Une 10 : 4 ) Obọ rẹ Idẹbono yen omaẹkparọ nurhe .
( 1 Tim . 3 : 6 ) Ọ da ohwo mamọ nẹ idibo rẹ Jihova evo shephiyọ ufi nana .
Ovie rẹ Juda re se Uzaya , fuevun ga Jihova vwẹ uvwre rẹ ikpe buebun .
Baibol na da ta : “ Ẹkẹvuọvo ọke rọ rhe [ vwọ ] gan re ko rhi phuoma , kọyen rhe ghwọrọ .
Kidie ọ gbe rha dia omamọ rẹ ohwo kẹ Ọrovwohwo Ọghẹnẹ rọye - e , ọ da ro evun rẹ uwevwi rẹ Ọrovwohwo ra torhẹ insẹns vwẹ agbada rẹ ugboduma na . ”
Ovie Hẹzikaya jẹ ohwo ọfa ro ji she ufi rẹ omaẹkparọ , jẹ ukuko na , o de kurhẹriẹ . ​ — 2 Ikun 26 : 16 ; 32 : 25 , 26 .
Die yen sa nẹrhẹ Devid phuoma jovwo , kẹ die yen chọn rọ uko vwọ kẹnoma kẹ omaephuo ?
Ihwo evo phuoma fikirẹ otitivwe , ona rẹ une ẹsuọ , ogangan vẹ erhuvwu rẹ ugboma , yẹrẹ fikirẹ ẹdia rẹ ayen hepha . Devid vwo enana eje .
Dedena , o vwo ọke vuọvo ro vwo dje uruemu rẹ omaẹkparọ phia - a .
Ro vwo hwe Golayat nu , Ovie Sọl da tanẹ ọyen cha vwẹ ọmọtẹ rọyen kẹ .
Devid da ta : “ Kono omẹvwẹ , amono ekrun mẹ , uvwiẹ rẹ ọsẹ mẹ vwẹ Izrẹl , re me vwọ dia ọgọ rẹ ovie ? ” ( 1 Sam .
18 : 18 ) Die yen chọn rọ uko vwọ sẹro rẹ omaevwokpotọ rọyen ?
Devid vwo iruemu , ona , kugbe uphẹn nana eje , kidie Ọghẹnẹ ‘ rhuẹn kpotọ , ’ ọ da vwomakpotọ kerhọ kẹ .
( Une 113 : 5 - 8 ) Devid riẹnre nẹ obo ro vwori ejobi , Jihova yen vwẹ ayen kẹ . ​ — Ni 1 Kọrẹnt 4 : 7 .
Die yen sa chọn avwanre uko vwo dje uruemu rẹ omaevwokpotọ phia ?
Kerẹ Devid , idibo rẹ Jihova nonẹna je davwẹngba vwo djẹ uruemu rẹ omaevwokpotọ phia .
Ọ vwerhoma ra vwọ riẹn nẹ Jihova rọ dia ohwo rọ ma rho vwẹ akpọ na ejobi , dje uruemu nana phia .
( Une 18 : 35 ) Avwanre guọnọ vwẹ uchebro nana vwo ruiruo : “ Ovwan gba vwẹ uruemu esiri rhuo oma riariẹ , . . . vẹ udu ọlọlọhọ rọ vọnre vẹ aruẹdọn , oma evwo kpotọ , ufuefu kugbe odiri . ” ( Kọl .
3 : 12 ) Avwanre je riẹn nẹ ẹguọnọ “ rioma - a eyẹ ọ yan eya - an . ”

( 1 Kọr . 13 : 4 ) Omaevwokpotọ rẹ avwanre sa nẹrhẹ ihwo vwo ẹwẹn rẹ ayen vwo sikẹrẹ Jihova .
Kirobo rẹ uvi rẹ uruemu rẹ aye se kuẹ ọshare rọyen rhẹriẹ , ọtiọyen omaevwokpotọ rẹ avwanre se si ihwo kẹrẹ Jihova . ​ — 1 Pita 3 : 1 .
( a ) Ẹro vọ yen ihwo evo vwo ni uruemu ri jẹ ọghọemu rẹ emọ buebun djephia nonena ?
( b ) Uchebro vọ yen Baibol na vwọ kẹ emọ ?
Pọl djisẹ rẹ oka rẹ oyerinkugbe ra cha mrẹ vwẹ ohri rẹ ihwo vwẹ ẹdẹ re koba na .
Ọ tare nẹ , emọ rhe che muọghọ kẹ esẹ vẹ ini - i .
Ẹbe re se , vẹ ifimu re nẹ nonẹna , nẹrhẹ ihwo roro nẹ uruemu nana chọre - e . Ẹkẹvuọvo , kohwo kohwo riẹnre nẹ orua buebun hra totọ nonẹna , fikirẹ uruemu rẹ ji ọghọemuo rẹ emọ buebun djephia .
Ọnana rha dia emu ọrhorha - a .
Kerẹ udje , ọke awanre vwẹ ẹkuotọ rẹ Gris , ọmọ rọ ghwiẹ ọsẹ yẹrẹ oni rọyen , e se mie uturhi ro vwori kerẹ ọmotọ .
Kidie ẹro rẹ urhi rẹ Rom vwo ni ozighẹ , yen o ji vwo nẹ oka rẹ ọmọ tiọyen .
Baibol na vwẹ uchebro kẹ emọ nẹ ayen muọghọ kẹ esẹ vẹ ini rayen . ​ — Eyan .
20 : 12 ; Ẹfe .
6 : 1 - 3 .
Die yen sa nẹrhẹ ọ lọhọ kẹ emọ , rẹ ayen vwo muọghọ kẹ esẹ vẹ ini rayen ?
Emọ sa kẹnoma kẹ uruemu rẹ jẹ ọghọemuo siẹrẹ ayen de roro kpahen erọnvwọn ejobi rẹ esẹ vẹ ini rayen ruẹ kẹ ayen .
E jẹ ayen mrẹvughe nẹ Ọsẹ rẹ avwanre rọhẹ obo odjuvwu guọnọre nẹ ayen muọghọ kẹ ese vẹ ini rayen .
Emọ da ta omamọ rẹ eta kpahen esẹ vẹ ini rayen ọkieje , ọyena che djobọte ẹro rẹ igbeyan rayen che vwo ni esẹ vẹ ini rayen .
Vwọba , emiọvwọn rhe vwo omaeririo kpahen emọ raye - en , ọ cha bẹn rẹ emọ na vwo muọghọ kẹ ayen nẹ otọ rẹ ẹwẹn rhe .
Ofori nẹ esẹ vẹ ini vwo uvi rẹ ẹguọnọ kpahen emọ rayen , kidie ọyena cha nẹrhẹ emọ na se muọghọ kẹ ayen vwẹ kẹdia kẹdia .
Austin da ta : “ Me guọnọ ru obo ri je vwe , ẹkẹvuọvo , ọsẹ vẹ oni mẹ jurhi sansan kẹ vwẹ , ayen je nabọ vuẹ vwẹ erhuvwu ro che norhe siẹrẹ mi de nene ayen .
Ọ lọhọre mi vwo muọghọ kẹ ayen , kidie ayen nabọ rhievun ta ota kẹ vwẹ .
Ọyena chọn vwẹ uko vwọ riẹn nẹ ayen vwo ẹguọnọ mẹ .
Ọtiọyena , me guọnọ ru obo re cha nẹrhẹ oma vwerhen ayen . ”
10 , 11 . ( a ) Iruemu ebrabra vọ yen nẹrhẹ a riẹn nẹ ihwo vwo ẹguọnọ rẹ irivẹ raye - en ?
( b ) Mavọ yen Inenikristi rẹ uyota vwo ẹguọnọ rẹ irivẹ rayen te ?
Pọl ji kere iruemu ebrabra efa rẹ ihwo buebun djephia kidie ayen vwo ẹguọnọ rẹ ohwohwo - o .
Pọl vwọ tanẹ emọ gbi che “ mu ọghọ kẹ esẹ vẹ ini - i ” nu , ọ da je tanẹ ihwo gbe cha riẹn ẹse - e .
Ọyena gbare , kidie nonẹna ihwo buebun se dje ọdavwaro phia siẹrẹ e de ruẹse kẹ aye - en . Ihwo je cha guọnọ ẹfuọ - ọn .
Ayen ji che se fue ọhọre raye - en .
Kọyen ayen che vwo uruemu re vwo muophu krekri , ukperẹ ayen vwọ guọnọ ufuoma .
Ihwo je cha harhe ekan , je shẹ ihwo . Nonẹna , a ghene mrẹ ihwo re ta eta ebrabra kpahen irivẹ rayen kugbe Ọghẹnẹ .
A je cha mrẹ ihwo ri che miovwo odẹ rẹ ihwo efa .
*
Vwọ fẹnẹ ihwo ri jẹ ẹguọnọ evwo nonẹna , idibo rẹ Jihova nabọ vwo ẹguọnọ rẹ irivẹ rayen .
Ọ dia nonẹ ọ tonphiyọ - ọ .
Jesu tare nẹ ẹguọnọ re vwo kpahen ọrivẹ avwanre rọ họhọ ọ rẹ a·gaʹpe , ọyen urhi rivẹ rọ ma ghanre vwẹ usun rẹ irhi na eje rẹ Ọghẹnẹ vwọ kẹ Mosis . ( Mat .
22 : 38 , 39 ) Ọ je tanẹ ẹguọnọ re vwo kpahen ohwohwo yen che vwo vughe Inenikristi rẹ uyota .
( Se Jọn 13 : 34 , 35 . )
Inenikristi rẹ uyota che tobọ dje ẹguọnọ kẹ ivwighrẹn rayen . ​ — Mat .
5 : 43 , 44 .
Idjerhe vọ yen Jesu vwo dje ẹguọnọ kẹ ihwo efa ?
Jesu ghini dje uvi rẹ ẹguọnọ kẹ ihwo .
Ọ yan nẹ orere kpo orere , ro vwo ghwoghwo iyẹnrẹn esiri rẹ Uvie rẹ Ọghẹnẹ kẹ ihwo .
O sivwin irhuẹro , ikpono , kugbe idierhọn .
Ọ je kpare ihwo ri ghwuru vrẹn .
( Luk 7 : 22 ) Ọ tobọ ji vwẹ arhọ rọyen vwọ kpahotọ kẹ ihworakpọ , dede nẹ ihwo buebun vwo utuoma kpahọn .
Jesu nabọ vwẹrokere Ọsẹ rọyen vwo dje ẹguọnọ phia .
Iseri rẹ Jihova rehẹ akpọneje dje ẹguọnọ kẹ irivẹ rayen .
Mavọ yen ẹguọnọ rẹ avwanre dje kẹ ihwo efa sa vwọ nẹrhẹ ayen sikẹrẹ Jihova ?
Ẹguọnọ rẹ avwanre dje kẹ ihwo efa nẹrhẹ ayen siẹkẹrẹ Jihova .
Kerẹ udje , ẹguọnọ rẹ iniọvo na dje kẹ ohwohwo vwẹ ọghwẹkoko rẹ ubrotọ re ruru vwẹ Thailand te ọshare ọvo ẹwẹn mamọ .
O vwo te uwevwin , ọ da tanẹ a vwẹ uyono rẹ Baibol mu kẹ ọyen .
Ke yono abọ ivẹ kudughwrẹn kudughwrẹn ; ko ghwoghwo ota vwọ kẹ ihwo rẹ orua rọyen . Emeranvwe esan vwọ wan nu , o de ru isese rẹ Baibol rẹsosuọ rọyen vwẹ Ọguan Ruvie .
Wọ da guọnọ riẹn sẹ wọ nabọ dje ẹguọnọ kẹ ihwo efa , gba nọ oma wẹn : ‘ Me davwẹngba vwọ chọn ihwo uko vwevunrẹ orua mẹ , ukoko na , kugbe iruo rẹ aghwoghwo na ?
Ẹro rẹ Jihova vwo nẹ ihwo yen mi ji vwo ni ayen ? ’
14 , 15 .
Erharhe iruemu vọ yen ihwo buebun djephia , kẹ ewene vọ yen evo ruru ?
O ji vwo iruemu ebrabra efa rẹ ihwo djephia vwẹ ẹdẹ re koba nana , rọ nẹrhẹ Inenikristi kẹnoma kẹ ayen .
Kerẹ udje , ihwo buebun tuoma rẹ emu esiri , yẹrẹ kirobo ra fanrọ vwẹ Baibol evo , ayen “ vwo utuoma kpahen erhuvwu . ”
Ọtiọyena , kẹ ayen vẹn ro umwemwu , ke djoma .
Evo tobọ ruẹ zighi zighi .
Ihwo buebun ri vwo oka rẹ uruemu tiọna jovwo , kurhẹriẹ re .
Aroẹmrẹ ọvo djisẹ rẹ ewene rẹ ayen che ru .
( Se Aizaya 11 : 6 , 7 . )
Aroẹmrẹ na tare nẹ eranvwe ride kerẹ okpohrokpo vẹ ubido che nene omogodẹ vẹ ọmọ rẹ erhuẹn yerin kugbe vwọrẹ ufuoma .
Noso nẹ oyerinkugbe rẹ ufuoma nana cha dia , “ kidie akpọ na cha vọn vẹ erianriẹn rẹ Ọrovwohwo . ”
( Aiz . 11 : 9 ) Aroẹmrẹ nana shekpahen ihworakpọ , kidie eranvwe che se yono kpahen Jihova - a .
Baibol na wene akpeyeren rẹ ohwo !
( Ni ẹkorota 16 )
Mavọ yen Baibol na vwọ chọn ihwo evo uko vwo wene uruemu rayen ?
Ihwo evo re djoma kerẹ okpohrokpo dẹvure , nabọ nene ihwo efa yerẹn kuẹgbe vwọrẹ ufuoma enẹna .
Wọ sa mrẹ ikuegbe rẹ ihwo tiọyena evo se vwẹ uyovwinrota na “ Baibol na Wene Ohwo , ” rọhẹ jw.org .
Ihwo ri kurhẹriẹ rhe ukoko na , fẹnẹ ihwo ri muẹ ofian rẹ ẹga baroma ẹkẹvuọvo yẹ ayen sian ogangan rọ herọ . Kọyen , dede nẹ ayen tare nẹ ayen ga Ọghẹnẹ , jẹ uruemu rayen fẹnẹre .
Ihwo re djoma jovwo , ri kurhẹriẹ rhe ukoko na , “ ku ohwo ọkpokpọ na phihọ oma , ra mare vwẹ uhoho rẹ Ọghẹnẹ vwẹ omamọ rẹ ọvwata kugbe ẹfuọn . ” ( Ẹfe .
4 : 23 , 24 ) Uyono rẹ Baibol na nẹrhẹ ihwo riẹn obo ro yovwin te , rẹ ayen vwo ru ewene .
Ọnana ko muẹ ayen vwo siobọnẹ iruemu vẹ esegbuyota rẹ ayen vwori jovwo .
Dede nẹ ọ lọhọre re vwo ru ewene - e , jẹ ẹwẹn ọfuanfon rẹ Jihova sa chọn avwanre uko siẹrẹ e de ghini vwo owenvwe re vwo ruo .
Mavọ yen a sa vwọ kẹnoma kẹ ihwo ri vwo erharhe uruemu ra mrẹ vwẹ akpọ na ?
Ọ lọhọre mamọ enẹna , ra vwọ riẹn ofẹnẹ rọhẹ uvwre rẹ ihwo re ga Ọghẹnẹ vẹ ihwo re jẹ Ọghẹnẹ ẹga .
Ofori nẹ avwanre nomaso , rere erharhe uruemu rẹ ihwo buebun vwori na vwo jẹ avwanre oma emuo .
Aghwanre herọ siẹrẹ a da kẹnoma kẹ ihwo re djunute vwẹ 2 Timoti 3 : 2 - 5 .
Vwọrẹ uyota , a cha sa kẹnoma kẹ ayen riẹriẹriẹ - ẹ , kidie evo rayen hẹ asan rẹ avwanre de ruiruo , efa hẹ isikuru rẹ avwanre , yẹrẹ e dia kẹrẹ avwanre .
Ẹkẹvuọvo , a sa kẹnoma kẹ iruemu vẹ iroro rayen siẹrẹ avwanre da nabọ muomaphiyọ uyono rẹ Baibol , ji sikẹrẹ ihwo ri vwo ẹguọnọ rẹ Jihova .
Mavọ yen ota vẹ uruemu rẹ avwanre se vwo fi erere kẹ ihwo efa ?
O ji fo nẹ avwanre chọn ihwo uko vwọ riẹn Jihova .
Guọnọ uphẹn wo se vwo soseri kẹ ihwo .
Nẹrhovwo rhe Jihova nẹ ọ chọn wẹ uko vwọ riẹn ota kpahen kẹ kohwo kohwo .
E de jẹ ihwo riẹn nẹ avwanre Iseri rẹ Jihova , ihwo ki se jiri Jihova fikirẹ uruemu rẹ avwanre , ukperẹ ayen vwo jiri avwanre .
E yono avwanre kpahen obo re se vwo “ siobọ nẹ egagọ rẹ ofian kugbe ẹguọnọ rẹ akpọ ofefe na , rere avwanre yeren akpọ rẹ avwanre dẹndẹn yoyovwin vwẹ evun rẹ akpọ na . ”
( Taitọs 2 : 11 - 14 ) Avwanre de ru nene obo re yono avwanre , ihwo che ni avwanre so .
Evo sa tobọ ta : “ Jẹn avwanre nene uwe , kidie me nyori nẹ Ọghẹnẹ vẹ ovwan herọ . ” ​ — Zek .
8 : 23 .
Ubiota rẹ Grik rọ dia di·aʹbo·los yen a fan kpo “ miovwi odẹ rẹ ihwo . ” Vwevunrẹ Baibol na , a vwẹ ubiota yena vwọ fan odẹ re mu kẹ Eshu , rọ dia ohwo rẹsosuọ rọ ta eta ebrabra kpahen Ọghẹnẹ .
Ọ SA DIA ọtiọyen ọkiọvo .
Jẹ a fuẹrẹn udje ọvo .
Urhi Rivẹ 24 : 14 , 15 da ta : “ Wo shenyẹ odibo re durhieri rọ dia ogbere rẹ akpọ bẹ - ẹn , owenẹ ọ dia ọvo vwẹ usun rẹ imoni wẹn na eyẹ ọvo vwẹ usun rẹ erhorha na re hẹ evun rẹ otọ irere wẹn na . . .
O de brenu kẹ Ọrovwohwo kpahen owẹ , kọ dia umwemwu kẹ wẹ . ”
Ẹbẹre rẹ ochẹ re si oyare rẹ ọwiowian na phiyọ
A mrẹ oyare ọvo re siri vwẹ ẹgbukpe ujorin ighwrẹn a ke rhe mrẹ ọke rẹ Kristi , vwẹ asan rọ kerẹ Ashdod .
Ọ sa dianẹ e siro kẹ ọwiowian ra tare nẹ , o se koko uche ọka ra guọnọ mie - e .
Eta re si phiyọ ẹbẹre ochẹ na da ta : “ Ọke rẹ odibo wẹn [ ọ ro si oyare na kẹ na ] vwo koko eka na eje ro vunru vwẹ uvwre rẹ ẹdẹ ibro re wanre na , Hoshayahu ọmọ rẹ Shobay da rhe reyọ adagba rẹ odibo wẹn . . . .
Ihwo eje re vẹ ovwẹ gba wian vwevunrẹ oheri na riẹnre . . . nẹ uyota yen me ta na .
Mi ru emu vuọvo - o . . . .
Osun na da tobọ no nẹ adagba re mie odibo rọyen na tere - e , e jẹ ọ chọn odibo rọyen uko fikirẹ arodọvwe !
Biko wo kuẹrofia kẹ odibo wẹn rọ banphiyọ na - a . ”
Ogbikuegbe Simon Schama da ta : “ Ọ họhọre nẹ ọnana ghwa dia oyare rẹ ọwiowian rọ de guọnọ nẹ a vwẹ [ adagba rọyen ] kẹ rhivwi - in .
Ukperẹ ọtiọyen , ọ họhọre nẹ ọwiowian na je riẹn kpahen irhi rehẹ evunrẹ Baibol na , ma rho kẹ e rehẹ Livitikọs vẹ Urhi Rivẹ , ri shekpahen ra vwọ gboja kẹ ovwiogbere . ”
3 Vwẹrokere Esegbuyota vẹ Ẹmienyo rẹ Noa , Daniẹl , Kugbe Job
8 Wọ Riẹn Jihova Kirobo rẹ Noa , Daniẹl , Kugbe Job Riẹnrẹ ?
Noa , Daniẹl , kugbe Job hirharoku oka rẹ ebẹnbẹn rẹ avwanre ji hirharokuẹ nonẹna .
Die yen nẹrhẹ ayen sa fuevun ji nyupho rẹ Jihova ?
Mavọ yen ayen sa vwọ riẹn Jihova te ẹdia rẹ emuvuọvo rhe se phieghe esegbuyota raye - en ?
Uyono ivẹ nana cha kpahenphiyọ enọ yena .
13 Ikuegbe rẹ Akpeyeren ​ — O Vwo Emuvuọvo rọ Bẹn kẹ Jihova - a
18 Die Yen o Mudiaphiyọ ra Vwọ Dia Ohwo ro Vwo Ẹwẹn rẹ Ọghẹnẹ ?
23 Yan Obaro Kerẹ Ohwo ro Vwo Ẹwẹn rẹ Ọghẹnẹ !
Vwẹ uyono rẹsosuọ na , a cha mrẹ obo ro mudiaphiyọ ra vwọ dia ohwo ro vwo ẹwẹn rẹ Ọghẹnẹ , kugbe obo re se yono nẹ omamọ rẹ udje rẹ ihwo ri vwo ẹwẹn rẹ Ọghẹnẹ .
Vwẹ uyono rivẹ na , a cha fuẹrẹn obo re se vwo vwo omamọ rẹ oyerinkugbe vẹ Jihova , ji dje oyerinkugbe na phia vwẹ akpeyeren re kẹdẹ kẹdẹ rẹ avwanre .
28 Aghọghọ ​ — Ọyen Uruemu rẹ Avwanre Yono Mie Ọghẹnẹ
31 Irueru Avwanre Vwẹ Ọke Obuko
“ Noa , Daniẹl , kugbe Job , oma rayen ọvo ayen se sivwin fiki rẹ ọvwata rayen . ” ​ — IZI .
14 : 14 .
UNE : 89 , 119
Noa ?
Daniẹl ?
Job ?
1 , 2 . ( a ) Diesorọ udje rẹ Noa , Daniẹl , kugbe Job sa vwọ chọn avwanre uko ?
( b ) Ẹdia vọ yen Izikiẹl hepha ọke ro vwo si eta rehẹ ọbe rẹ Izikiẹl 14 : 14 ?
WO HIRHAROKU ebẹnbẹn rẹ igho , omukpahen , yẹrẹ jẹ omakpokpọ evwo ?
Ọ bẹn kẹ wẹ ọkiọvo wọ vwọ sẹro rẹ aghọghọ wẹn vwẹ ẹga rẹ Jihova ?
Ọ da dia ọtiọyen , udje rẹ Noa , Daniẹl , kugbe Job sa chọn wẹ uko .
Ayen ihwo ri jẹgba , ayen ji hirharoku ebẹnbẹn buebun , tobọ ji te ebẹnbẹn ri phi arhọ rayen phiyọ ẹdia rẹ imuoshọ .
Dedena , ayen yọnre gan , ayen da rhe dia udje rẹ esegbuyota vẹ ẹmienyo vwẹ ẹro rẹ Jihova . ​ — Se Izikiẹl 14 : 12 - 14 .
Izikiẹl yen si eta rehẹ ẹkpo rẹ Baibol re mu uyono nana kpahen .
O siro vwẹ Babilọn , vwẹ omarẹ ukpe rẹ 612 B.C.E . * ( Izi .
1 : 1 ; 8 : 1 ) Ọmọke krẹn vwọ wan nu , a da ghwọrọ Jerusalẹm vwẹ ukpe rẹ 607 B.C.E .
Imihwo krẹn re sa vwẹrokere udje rẹ Noa , Daniẹl kugbe Job vwọ fuevun ji nyẹme , keyen sivwin rhọ . ( Izi .
9 : 1 - 5 ) Jerimaya , Barọk , Ebẹdmẹlẹk , kugbe emọ rẹ Rekab , eyen evo usun rayen .
Die yen e che yono vwẹ uyovwinrota nana ?
Ihwo re họhọ Noa , Daniẹl , kugbe Job nonẹna yen cha vrabọ rẹ oghwọrọ rẹ akpọ nana . ( Ẹvwọ .
7 : 9 , 14 ) Ọtiọyena , e jẹ a mrẹ oboresorọ Jihova vwọ reyọ eshare yena vwo ru udje kẹ avwanre .
Re che vwo yono kpahen ayen ọvuọvo na , a cha tẹnrovi ( 1 ) egbabọse rẹ ayen ọvuọvo hirharoku , kugbe ( 2 ) obo ra sa vwọ vwẹrokere esegbuyota kugbe ẹmienyo rayen .
4 , 5 .
Egbabọse vọ yen Noa hirharoku , kẹ diesorọ edirin rọyen vwo fo obo ra jokaphiyọ ?
Egbabọse rẹ Noa hirharoku .
Ihwo re herọ ọke rẹ Inọk rọ dia ohwo ro vwiẹ ọsẹ rode rẹ Noa vwọ hẹ akpọ , pha brabra .
Ayen tobọ ta “ eta ebrabra ” kpahen Jihova .
( Jude 14 , 15 ) Vwọba , ozighi buẹnphiyọ .
Vwẹ ọke rẹ Noa , “ akpọ na [ da rhe ] vọn vẹ ozighi . ”
Emekashe rẹ Idẹbono wene oma kpo ihworakpọ , ayen da rọvwọn eya , ji vwiẹ erhuaran .
( Jẹn .
6 : 2 - 4 , 11 , 12 ) Ẹkẹvuọvo , Noa fẹnẹre .
“ Noa kọyen ivun rọyen vwerhen Ọrovwohwo na . . . .
O vwo ekan vwẹ orua rọyen na - a ; Noa da yan kpahọn Ọghẹnẹ . ” ​ — Jẹn .
6 : 8 , 9 .
Roro oborẹ eta yena djephia kpahen Noa .
Ọ dia uvwre rẹ ẹgbukpe 70 fiẹ 80 rẹ ihwo buebun tọn te nonẹna yen Noa vwọ yan nene Ọghẹnẹ - ẹ .
Noa dia evunrẹ akpọ umwemwu yena te omarẹ ẹgbukpe 600 !
( Jẹn . 7 : 11 ) Vwọ fẹnẹ buebun rẹ avwanre nonẹna , ukoko vuọvo herọ ọke yena rọ da sa mrẹ ọbọgan ji kuomakugbe ihwo efa vwọ ga Ọghẹnẹ - ẹ .
Imoni rọyen tobọ dia idibo rẹ Ọghẹnẹ - ẹ .
*
Idjerhe vọ yen Noa vwo dje uduefiogbere phia ?
Noa niro nẹ o teri ọyen de vwọ dia omamọ rẹ ohwo - o .
Ọtiọyena , o de fiudugberi vuẹ ihwo kpahen Jihova . Baibol na de se “ [ oghwoghwota ] rẹ ọvwata . ”
( 2 Pita 2 : 5 ) Ọyinkọn Pọl siri nẹ , “ vwẹ esegbuyota . . .
Noa brorhiẹn hwe akpọ na . ”
( Hib . 11 : 7 ) Vwọrẹ uyota , ihwo mukpahọn , a vwerọ jehwẹ , ọkiọvo e ji djẹ uguegue muo .
Ẹkẹvuọvo , “ oshọ rẹ ohwo ” muro - o .
( Isẹ 29 : 25 ) Jihova chọn rọ uko vwo fiudugberi .
Egbabọse vọ yen Noa hirharoku ọke rọ vwọ kare okọ na ?
Noa vẹ Ọghẹnẹ vwọ yan kugbe vwẹ ikpe re vrẹ ujorin iyorin nu , Jihova da vuẹ nẹ ọ kare okọ vwo sivwin ihworakpọ vẹ eranvwe na .
( Jẹn . 5 : 32 ; 6 : 14 ) Noa riẹn oborẹ iruo rẹ okọ ẹkarọ na cha gan te !
Ọ je riẹn nẹ ihwo cha reyọ vwọ jehwẹ , ji mukpahọn .
Dedena , ọ fuevun nyupho rẹ Jihova .
“ O de ru emu ejobi rẹ Ọghẹnẹ dje kẹ nẹ o ru . ” ​ — Jẹn .
6 : 22 .
Idjerhe vọ yen Noa vwo djephia nẹ ọyen vwẹroso Jihova nẹ ọ cha vwẹrote orua rọyen ?
Egbabọse ọfa rẹ Noa hirharoku , kẹ obo rọ sa vwọ ghẹrẹ orua rọyen .
Tavwen Oghwe na ki ku , ihwo wian gangan rere ayen sa vwọ mrẹ emu re . O muẹro nẹ Noa ji hirharoku ẹdia yena . ( Jẹn .
5 : 28 , 29 ) Dedena , ọ vwẹ ẹga rẹ Ọghẹnẹ vwọ kobaro kẹ ọdavwẹ rẹ orua rọyen .
Uvwre rẹ ikpe 40 yẹrẹ 50 rọ vwọ kare okọ na , o chukoku oyerinkugbe rọyen vẹ Jihova - a .
Ọtiọyen o ji ru vwẹ uvwre rẹ ikpe 350 rẹ Oghwe na vwọ wan nu .
( Jẹn . 9 : 28 ) Noa ghini omamọ rẹ udje rẹ esegbuyota vẹ ẹmienyo vwọ kẹ avwanre !
9 , 10 . ( a ) Idjerhe vọ yen a sa vwọ vwẹrokere esegbuyota vẹ ẹmienyo rẹ Noa ?
( b ) Ẹro vọ yen Jihova vwo ni ihwo re yọnrọn irhi rọyen ?
Obo ra sa vwọ vwẹrokere esegbuyota vẹ ẹmienyo rẹ Noa .
Avwanre sa vwẹrokere Noa siẹrẹ a da yọnrọn irhi rẹ Jihova , kẹnoma kẹ akpọ rẹ Eshu , ji vwẹ ọdavwẹ rẹ Uvie na vwọ kobaro . ( Mat .
6 : 33 ; Jọn 15 : 19 ) Vwọrẹ imuẹro , oka rẹ akpọ tiọyena cha nẹrhẹ e vwo utuoma kpahen avwanre .
Tobọ asaọkiephana dede , ihwo ta erharhe eta kpahen avwanre vwẹ ẹkuotọ evo , kidie avwanre nene iji rẹ Baibol ri shekpahen orọnvwe , ọfanrhiẹn , kugbe erọnvwọn efa .
( Se Malakae 3 : 17 , 18 . )
Ẹkẹvuọvo , kerẹ Noa , Ọghẹnẹ yen avwanre djoshọ rọyen , ọ dia ihworakpọ - ọ .
Kidie ọyen ọvo yen sa kẹ avwanre arhọ re bẹdẹ bẹdẹ . ​ — Luk 12 : 4 , 5 .
Wẹwẹ komobọ vwo ?
Wọ cha ‘ yan nene Ọghẹnẹ ’ ọ da tobọ dianẹ a vwẹ owẹ vwọ jehwẹ , hanrhe owẹ , yẹrẹ uweren ọgangan da tobọ nẹrhẹ wo vwo ẹwẹn ivivẹ kpahen ẹroevwote rẹ Jihova ?
Wọ da vwẹrokere esegbuyota rẹ Noa , ku wọ sa vwẹroso Jihova nẹ ọ cha vwẹrote we . ​ — Fil .
4 : 6 , 7 .
Egbabọse vọ yen Daniẹl vẹ igbeyan rọyen erha hirharoku vwẹ Babilọn ?
( Ni uhoho rẹsosuọ na . )
Egbabọse rẹ Daniẹl hirharoku .
Daniẹl hẹ ẹdia rẹ ọviẹn vwẹ Babilọn rọ dia orere rẹ ihwo buebun da ga ẹdjọ ji vwobọ vwẹ uruemu rẹ orhan .
Vwọ vrẹ ọyena dede , ihwo rẹ Babilọn ni ihwo rẹ Ju sakamu , ayen je vwẹ ayen vẹ Ọghẹnẹ rayen Jihova , vwọ jehwẹ .
( Une 137 : 1 , 3 ) O muẹro nẹ uruemu rayen na da Daniẹl vẹ ihwo rẹ Ju efa ri fuevun !
Vwọba , a vwẹ Daniẹl vẹ igbeyan rọyen Hananaya , Mishẹl , kugbe Azaraya vwo mu ẹdia ro titiri , kidie a nabọ yono ayen , rere ayen sa vwọ ga vwevunrẹ ọguan rẹ ovie na .
A guọnọre nẹ ayen riemu rẹ ovie na ria , ro churobọ si erọnvwọn evo rẹ Ọghẹnẹ gha .
Ẹkẹvuọvo , Daniẹl de brorhiẹn nẹ “ ọyen sa vwẹ ifiki rẹ avwerhe rẹ emu esiri rẹ ovie na eyẹ udi rẹ ọ dare vwo gbe oma rọyen ẹgua - a . ” ​ — Dan .
1 : 5 - 8 , 14 - 17 .
( a ) Omamọ uruemu vọ yen Daniẹl djephia ?
( b ) Ẹro vọ yen Jihova vwo ni Daniẹl ?
Ebẹnbẹn ọfa rẹ Daniẹl hirharoku , churobọ si okẹ oghẹresan ro vwori , rọ nẹrhẹ uphẹn sansan rhiephiyọ kẹ .
( Dan . 1 : 19 , 20 ) Jẹ , ukperẹ ọnana vwọ nẹrhẹ Daniẹl phuoma yẹrẹ vwẹ oma vwo ru onini , ọ da vwomakpotọ reyọ ujiri na ejobi kẹ Jihova .
( Dan . 2 : 30 ) Vwọrẹ uyota , ọke rẹ Daniẹl vwọ hẹ eghene yen Jihova vwo kere ba Noa vẹ Job re dia evwata .
Daniẹl ku Jihova phiyotọ ?
Ẹjo , kakaka !
Ọ fuevun ga Jihova ji nyupho rọyen , rhi duvwun oba .
Ọ sa dianẹ ọ joma te ikpe ujorin ọke rẹ amakashe rẹ Ọghẹnẹ vwọ ta eta nana kẹ : “ E Daniẹl , ohwo re vwo ẹguọnọ kẹ gangan . ” ​ — Dan .
10 : 11 .
Idjerhe vọ yen Daniẹl vwọ dia ebruphiyọ kẹ ihwo rẹ Ju ?
Jihova yen ruro ra vwọ vwẹ Daniẹl vwo mu kerẹ ọvo usun rẹ idiaguare vwẹ usuon rẹ Babilọn kugbe ọ rẹ ihwo rẹ Mid vẹ Pẹsha .
( Dan . 1 : 21 ; 6 : 1 , 2 ) Ọ sa dianẹ Jihova ru ọnana rere Daniẹl se vwo sivwin ihwo rọyen kirobo rọ vwẹ Josẹf vwo sivwin ihwo rọyen vwẹ Ijipt , kugbe obo rọ je reyọ Ẹsta vẹ Modekai vwo sivwin ihwo rọyen vwẹ Pẹsha . * ( Dan .
2 : 48 ) Vwẹ ẹro roro oborẹ oma vwerhen Izikiẹl vẹ ihwo rẹ Ju ichekọ rehẹ eviẹn te , rẹ ayen vwọ mrẹ oborẹ Jihova chọn ayen uko wan !
Jihova ni ihwo re fuevun kẹ ghanghanre ( Ni ẹkoreta 14 , 15 )
14 , 15 . ( a ) Idjerhe vọ yen ẹdia rẹ avwanre vwọ họhọ ọ rẹ Daniẹl ?
( b ) Die yen emiọvwọn se yono nẹ udje rẹ ọsẹ vẹ oni rẹ Daniẹl ?
Obo ra sa vwọ vwẹrokere esegbuyota vẹ ẹmienyo rẹ Daniẹl .
Nonẹna , avwanre pha kerẹ erhorha vwevunrẹ akpọ nana rọ vọnre vẹ erharhe iruemu kugbe iyono rẹ efian .
Babilọn Rode rọ dia okugbe rẹ ẹga rẹ efian rẹ Baibol na tare nẹ “ o rhi hirhe phihọ orere rẹ Idẹbono ” na , phiẹn ihwo buebun ghwru . ( Ẹvwọ .
18 : 2 ) Kẹ ayen reyọ avwanre vwọ jehwẹ , kidie nẹ avwanre fẹnẹre .
( Mak 13 : 13 ) Dedena , avwanre vwẹrokere Daniẹl vwo siẹkẹrẹ Jihova .
Avwanre da vwomakpotọ je vwẹroso Ọghẹnẹ , o che ni avwanre ghanghanre . ​ — Heg .
2 : 7 .
Emiọvwọn sa vwẹrokere udje rẹ ọsẹ vẹ oni rẹ Daniẹl .
Vwẹ idjerhe vọ ?
Daniẹl nabọ vwo ẹguọnọ rẹ Jihova , dede nẹ ihwo rẹ Ju muomaphiyọ umiovwo mamọ ọke rọ vwọ hẹ omotete .
Ọnana dia obo re phiare kpregede - e .
Ukperẹ ọtiọyen , ọnana phiare kidie ọsẹ vẹ oni rọyen nabọ ghwọrọ ọke vwo yono .
( Isẹ 22 : 6 ) Odẹ na Daniẹl , mudiaphiyọ “ Ọghẹnẹ Yen Oguẹdjọ Mẹ , ” ro ghwe djephia nẹ ọsẹ vẹ oni rọyen idibo rẹ Jihova .
Ọtiọyena , e jẹ esẹ vẹ ini vwẹ erhiorin vwo yono emọ rayen kpahen Jihova . ( Ẹfe .
6 : 4 ) Nene emọ wẹn nẹrhovwo kugbe .
Wọ me je nẹrhovwo kẹ ayen .
Wọ da davwẹngba vwo yono ayen Ota rẹ Ọghẹnẹ , kẹ ayen sa mrẹ ebruphiyọ rẹ Jihova . ​ — Une 37 : 5 .
16 , 17 .
Ebẹnbẹn vọ yen Job hirharoku ?
Egbabọse rẹ Job hirharoku .
Job rhiẹromrẹ ebẹnbẹn ride .
Tavwen ọ ke rhiẹromrẹ edavwini , Baibol na tare nẹ Job “ kọyen ma rho vwẹ obaro ọnre na ejobi . ”
( Job 1 : 3 ) Ọyen ọdafe ro titiri mamọ , re ji muọghọ kẹ .
( Job 29 : 7 - 16 ) Dedena , Job ni oma rọyen gegerege - e , o ji no nẹ ọyen riẹn nọ Ọghẹnẹ - ẹ .
Avwanre riẹn ọnana , kidie Jihova sere “ odibo mẹ , ” ọ da je ta : “ Ohwo ro vwo eka - an ọ ke je dia ohwo ọsoso , ohwo rọ djẹ oshọ rẹ Ọghẹnẹ o de ji sioma nẹ umiovwo . ” ​ — Job 1 : 8 .
O kriri - i , akpeyeren rẹ Job de ghwe wene siẹvuọvo .
Erọnvwọn ejobi ro vwori da vabọ , ofu rẹ akpọ de rhi dje , te ẹdia rọ vwọ guọnọ ghwu .
Nonẹna , avwanre riẹnre nẹ Eshu yen so ebẹnbẹn rẹ Job . Ọ tare nẹ Job ga Ọghẹnẹ fikirẹ efe rẹ Ọghẹnẹ vwọ kẹ .
( Se Job 1 : 9 , 10 . )
Jihova kuẹrofia kẹ erharhe eta rẹ Eshu ta kpahọ - ọn .
Ukperẹ ọtiọyen , ọ da vwẹ uphẹn kẹ Job ro vwo djephia nẹ ẹga ro nẹ otọ rẹ ubiudu rhe yen ọ vwọ kẹ ọyen .
( a ) Die yen vwerhen owẹ oma kpahen ọyọnregan rẹ Job ?
( b ) Die yen e se yono nẹ oborẹ Jihova nene Job yerin wan ?
Eshu nabọ gboja kẹ Job .
Ẹkẹvuọvo , o ruro rere Job vwo roro nẹ obọ rẹ Ọghẹnẹ yen oja na nẹ cha .
( Job 1 : 13 - 21 ) Igbeyan rẹ Job erha , tobọ je ta erharhe eta kẹ .
Ayen tare nẹ Ọghẹnẹ yen vwẹ oja vwọ riọ fikirẹ umwemwu ro ruru !
( Job 2 : 11 ; 22 : 1 , 5 - 10 ) Dedena , Job sẹro rẹ ọyọnregan rọyen .
Dede nẹ Job ta eta evo chọ , Jihova riẹnre nẹ ofudjevwe yen sorọ . ( Job 6 : 1 - 3 ) Jihova niroso nẹ Job yọnre gan , dede nẹ Eshu gboja kẹ mamọ .
Ọtiọyena , ọ da vwẹ ọhwọhwọ ivẹ rẹ ekuakua ro vwori jovwo na vwọ kẹ rhivwin ; Job da rhoma dia akpọ vwẹ ikpe 140 efa .
( Jems 5 : 11 ) Uvwre rẹ ọke yena eje , ọ nabọ vwẹ ẹga ọsoso vwọ kẹ Jihova .
Mavọ yen avwanre ru riẹn ?
O te ikpe ujorin buebun rẹ Job vwo ghwu nu , tavwen Izikiẹl ki si eta rehẹ ẹkpo rẹ Baibol re mu uyono nana kpahen .
19 , 20 . ( a ) Mavọ yen a sa vwọ vwẹrokere esegbuyota kugbe ẹmienyo rẹ Job ?
( b ) Mavọ yen a sa vwọ vwẹrokere arodọnvwẹ rẹ Jihova , vwẹ oyerinkugbe rẹ avwanre vẹ ihwo efa ?
Obo ra sa vwọ vwẹrokere esegbuyota vẹ ẹmienyo rẹ Job .
O toro ẹdia rẹ avwanre hepha - a , e jẹ avwanre vwẹroso Jihova ji nyupho rọyen ọkeneje .
Vwọrẹ uyota , avwanre riẹn erọnvwọn buebun asaọkiephana , re cha nẹrhẹ esegbuyota rẹ avwanre gan vrẹ ọ rẹ Job .
Di roro : Avwanre riẹn erọnvwọn buebun kpahen Eshu vẹ ena ro vwo ruiruo .
( 2 Kọr .
2 : 11 ) Ọbe rẹ Job chọn avwanre uko vwọ riẹn oboresorọ Ọghẹnẹ vwọ vwẹ uphẹn kẹ ojaẹriọ .
Aroẹmrẹ rẹ Daniẹl , chọn avwanre uko vwọ riẹn nẹ Jesu Kristi yen cha dia ovie rẹ Uvie rẹ Ọghẹnẹ , ro che sun akpọneje . ( Dan .
7 : 13 , 14 ) Avwanre riẹnre nẹ chekemerha Uvie na ko che si ojaẹriọ ejobi no .
Ikuegbe rẹ Job na ji yono avwanre obo ro yovwin te , re vwo gbe arodọnvwẹ kẹ iniọvo rehẹ ẹdia rẹ ebẹnbẹn .
Kerẹ Job , ayen sa ta chọ ọkiọvo . ( Aghwo .
7 : 7 ) Jẹ , ukperẹ avwanre vwọ reyọ ayen vwo guẹdjọ , e jẹ e vwo oniso rẹ ẹdia rẹ ayen hepha , rere e roro kẹ ayen .
E de ru ọtiọyen , ke se djephia nẹ avwanre vwẹrokere Ọsẹ rẹ avwanre Jihova , rọ vọnre vẹ arodọnvwẹ . ​ — Une 103 : 8 .
Mavọ yen eta rehẹ 1 Pita 5 : 10 vwo dje obo re phiare vwẹ akpeyeren rẹ Noa , Daniẹl , kugbe Job ?
Dede nẹ Noa , Daniẹl , kugbe Job yeren akpọ vwẹ ọke re fẹnẹre , ayen ihwo erha na chirakon rẹ egbabọse sansan rẹ ayen hirharoku .
Ikuegbe rayen na , nẹrhẹ avwanre karophiyọ eta nana rẹ ọyinkọn Pita siri : “ Ọke rẹ ovwan da reoja nu emerha , Ọghẹnẹ rẹ ẹserọphẹ ejobi . . . kọ vwẹ owọ rẹ ovwan muotọ , kọ kẹ ovwan ogangan . ” ​ — 1 Pita 5 : 10 .
Die yen e che yono vwẹ uyono rọ cha na ?
Ẹwẹn ọfuanfon mu Pita vwọ kẹ avwanre imuẹro nẹ Ọghẹnẹ che ru idibo rọyen gan .
Eta nana ji djobọte avwanre nonẹna .
Avwanre eje guọnọre nẹ Jihova ru avwanre gan , je chọn avwanre uko vwọ yọnre gan .
Ọtiọyena , e jẹ avwanre vwẹrokere esegbuyota vẹ ẹmienyo rẹ Noa , Daniẹl kugbe Job !
Kirobo rẹ avwanre cha mrẹ vwẹ uyono rọ vwọ kpahen ọnana , ayen yọnre gan kidie nẹ ayen nabọ riẹn Jihova .
Vwọrẹ uyota , ayen ‘ riẹn kemu kemu ’ rọ guọnọ mie ayen .
( Isẹ 28 : 5 ) Ọ je sa dia ọtiọyen kẹ avwanre .
E mu Izikiẹl kpo ọviẹn vwẹ ukpe rẹ 617 B.C.E .
O si eta rehẹ ọbe rẹ Izikiẹl 8 : 1 – 19 : 14 ọke rọ vwọ dia ọviẹn te “ ukpe resan , ” yẹrẹ vwẹ ẹgbukpe 612 B.C.E .
Lamek rọ dia ọsẹ rẹ Noa , vwo oshọẹdjẹ rẹ Ọghẹnẹ ; o te omarẹ ẹgbukpe iyorin ro vwo ghwu nu , tavwen Oghwe na ki ku .
Ọ da dianẹ oni rẹ Noa vẹ iniọvo rọyen jehẹ akpọ ọke rẹ Oghwe na vwo ku , kọyen ayen ghwuru vwevunrẹ Oghwe na .
Ọ sa dianẹ Jihova yen je nẹrhẹ a vwẹ igbeyan erha rẹ Daniẹl vwo mu ẹdia ride vwevunrẹ usuon na . ​ — Dan .
2 : 49 .

“ Ihwo ebrabra sa riẹn obo rẹ ọsoso epha - a , ẹkẹvuọvo otu re guọnọ Ọrovwohwo na riẹn otọ rọyen gbagba . ” ​ — ISẸ 28 : 5 .
UNE : 126 , 150
Noa ?
Daniẹl ?
Job ?
1 - 3 . ( a ) Die yen cha chọn avwanre uko vwọ fuevun kẹ Ọghẹnẹ vwẹ ẹdẹ re koba nana ?
( b ) Die yen a cha ta ota kpahen vwẹ uyono nana ?
ẸDẸ re koba na vwo siẹkẹrẹ oba rọyen re na , irumwemwu che “ yoro rhe kerẹ odi . ”
( Une 92 : 7 ) Ọtiọyena , o rhe gbe avwanre unu - u , siẹrẹ a da mrẹ ihwo ri chukokuẹ irhi rẹ Ọghẹnẹ .
Ọyinkọn Pọl da ta : “ Wa dia emọ vwẹ umwemwu , ẹkẹvuọvo vwẹ iroro wa dia omiragua . ”
Mavọ yen e se vwo ru ọyena ? ​ — 1 Kọr .
14 : 20 .
A sa mrẹ ẹkpahọnphiyọ rẹ onọ yena vwẹ ẹkpo rẹ Baibol re mu uyono nana kpahen : “ Otu re guọnọ Ọrovwohwo na riẹn otọ rọyen gbagba , ” yẹrẹ ayen riẹn erọnvwọn ejobi re sa nẹrhẹ oma vwerhen Ọghẹnẹ .
( Isẹ 28 : 5 ) Ọbe rẹ Isẹ 2 : 7 , 9 , rhọnvwephiyọ ota yena , rọ vwọ tanẹ Jihova “ sẹro rẹ omamọ rẹ aghwanre nẹ kẹ ihwo rẹ udu rayen dia ọsoso . ”
Ọyena chọn ayen uko vwọ “ riẹn otọ rẹ ọvwata vẹ orhiebro . . . vwẹ idjerhe kidjerhe esiri ejobi . ”
Noa , Daniẹl , kugbe Job vwo oka rẹ aghwanre yena .
( Izi . 14 : 14 ) Aghwanre tiọyena yen ji rhe idibo rẹ Ọghẹnẹ nonẹna .
Kẹ owẹ vwo ?
Wọ “ riẹn ” erọnvwọn ejobi re sa nẹrhẹ oma vwerhen Jihova ?
Erianriẹn ọgbagba rẹ Ọghẹnẹ yen sa chọn wẹ uko vwọ riẹn ayen .
Asaọkiephana , e jẹ a ta ota kpahen ( 1 ) oborẹ Noa , Daniẹl , kugbe Job rhe vwọ riẹn Ọghẹnẹ , ( 2 ) oborẹ erianriẹn yena vwo fi erere kẹ ayen , kugbe ( 3 ) oborẹ avwanre se vwo vwo oka rẹ esegbuyota rẹ ayen vwori .
Mavọ yen Noa rhe vwọ riẹn Jihova , kẹ ukẹcha vọ yen erianriẹn yena vwọ kẹ ?
Oborẹ Noa rhe vwọ riẹn Jihova .
Nẹ ọke awanre rhe yen ihwo ri fuevun vwo yono kpahen Ọghẹnẹ womarẹ idjerhe erha nana : Ayen fuẹrẹn oborẹ Ọghẹnẹ mare , ayen yono mie idibo rẹ Ọghẹnẹ efa , ayen je rhiẹromrẹ ebruphiyọ rọ herọ siẹrẹ e de nene irhi rẹ Ọghẹnẹ .
( Aiz . 48 : 18 ) Emama chọn Noa uko vwọ riẹn nẹ Ọghẹnẹ herọ , e je chọn uko vwọ riẹn iruemu sansan rẹ Jihova vwori , kerẹ “ ogangan rẹ ọrho rọyen ri bẹdẹ na . ”
( Rom 1 : 20 ) Ọyena da nẹrhẹ o vwo imuẹro kpahen Ọghẹnẹ , o de ji vwo esegbuyota ọgangan kpahọn .
Mavọ yen Noa ru riẹn obo re nẹrhẹ Ọghẹnẹ ma ihworakpọ ?
Esegbuyota , “ ẹme - enyo o nẹ cha . ”
( Rom 10 : 17 ) Mavọ yen Noa ru yono kpahen Ọghẹnẹ ?
Ọ sa dianẹ ihwo kẹrẹ Lamek , Mẹtusela , kugbe Jarẹd yen yoniro .
Lamek yen ọsẹ rẹ Noa ; e vwiẹrẹ ọke rẹ Adam je vwọ hẹ akpọ .
( Ni uhoho rẹsosuọ na . )
Jarẹd yen ọsẹ rode rẹ Mẹtusela ; Mẹtusela ke rha ọsẹ rode rẹ Noa . Jarẹd diarọ te ikpe 366 re vwo vwiẹ Noa nu .
* ( Luk 3 : 36 , 37 ) Ọ sa dianẹ womarẹ ihwo nana vẹ eya rayen yen Noa wan riẹn nẹ Jihova ma ihworakpọ vẹ ẹwẹn rẹ ayen vwo vwiẹ akpọ na vọn . Womarẹ ayen yen ọ je vwọ riẹn kpahen ẹvwọsuọ rọ vwomaphia vwẹ ogba rẹ Idẹn , rọ ghwa ojaẹriọ rhe . ( Jẹn .
1 : 28 ; 3 : 16 - 19 , 24 ) Obo rọ wanre eje , o muẹro nẹ oborẹ Noa yonori yen muro vwọ dia odibo rẹ Jihova . ​ — Jẹn .
6 : 9 .
6 , 7 .
Mavọ yen iphiẹrophiyọ vwọ nẹrhẹ esegbuyota rẹ Noa ganphiyọ ?
Iphiẹrophiyọ yen nẹrhẹ esegbuyota rẹ ohwo gan .
Di roro oborẹ oma vwerhen Noa te , ọke rọ rhe vwọ riẹn nẹ odẹ re mu kẹ na , mudiaphiyọ “ omaerovwo ” ! ( Jẹn .
5 : 29 ) Ẹwẹn ọfuanfon rẹ Ọghẹnẹ de mu Lamek vwọ ta : “ Vwẹ evun rẹ otọ rẹ Ọrovwohwo harhere na ọyen [ Noa ] che nurhe rhe kẹ avwanre omaerovwo nẹ iruo vẹ owian rẹ abọ rẹ avwanre . ”
Noa vwo iphiẹrophiyọ nẹ Ọghẹnẹ che wene ẹdia na .
Kerẹ Ebẹl vẹ Inọk , o vwo imuẹro kpahen ‘ ọmọ ’ rọ cha ghwiẹ uyovwin rẹ ọrọdekọ na . ​ — Jẹn .
3 : 15 .
Dede nẹ Noa ghwa nabọ vwo ẹruọ rẹ aroẹmrẹ re si phiyọ Jẹnẹsis 3 : 15 na - a , jẹ ọ riẹnre nẹ o churobọ si iphiẹrophiyọ kpahen obaro na .
Vwọba , uve ra vwọphia vwẹ ogba rẹ Idẹn nabọ ji shephiyọ vẹ ovuẹ rẹ Inọk ghwoghwori kpahen oghwọrọ rọ cha vwọ kẹ irumwemwu .
( Jude 14 , 15 ) Ovuẹ rẹ Inọk ghwoghwori ro che rugba vọnvọn vwẹ Amagidọn na , ghene nẹrhẹ iphiẹrophiyọ vẹ esegbuyota rẹ Noa ganphiyọ !
Idjerhe vọ yen erianriẹn ọgbagba rẹ Ọghẹnẹ vwo sivwin Noa ?
Oborẹ erianriẹn rẹ Ọghẹnẹ vwo fi erere kẹ Noa .
Erianriẹn ọgbagba yen nẹrhẹ Noa se vwo esegbuyota kugbe aghwanre ro sivwinro , ma rho kẹ oyerinkugbe rọyen vẹ Jihova .
Kerẹ udje , kidie nẹ Noa “ yan kpahọ Ọghẹnẹ , ” o rhe kuomakugbe irumwemwu rẹ ọke yena - a .
Emekashe rẹ Idẹbono ri wene oma rhe akpọ na ọke yena , riẹriẹ ihwo buebun te oma , dedena ayen sa phiẹn Noa - a .
Ọkiọvo dede , ọ sa dianẹ ihwo evo tobọ ji vwẹ ẹga kẹ ayen .
( Jẹn . 6 : 1 - 4 , 9 ) Noa je riẹn nẹ Ọghẹnẹ vuẹ ihworakpọ nẹ ayen vwiẹ akpọ na vọn . ( Jẹn .
1 : 27 , 28 ) Ọtiọyena , Noa vwo imuẹro nẹ ọ chọre rẹ emekashe vwọ rọvwọn eya .
Imuẹro rẹ Noa rhe gan ọke rẹ emọ rẹ ayen vwiẹre na rhe vwọ rho , ji vwo ẹgba nẹ emọ efa .
Ọke vwọ yanran na , Ọghẹnẹ da vuẹ Noa nẹ ọyen cha vwẹ oghwe vwọ ghwọrọ akpọ na .
Kidie nẹ Noa vwo esegbuyota kpahen oborẹ Jihova vuẹrẹ na , ọ da kare okọ vwo sivwin orua rọyen . ​ — Hib .
11 : 7 .
9 , 10 .
Mavọ yen avwanre sa vwọ vwẹrokere esegbuyota rẹ Noa ?
Oborẹ avwanre se vwo vwo oka rẹ esegbuyota ro rhe Noa .
Ofori nẹ avwanre frẹkotọ yono Ota rẹ Ọghẹnẹ , reyọ vwo te ubiudu , ji vwẹ uphẹn kẹ nẹ o wene akpeyeren rẹ avwanre .
( 1 Pita 1 : 13 - 15 ) Ọke yena , esegbuyota vẹ aghwanre ro nẹ obọ rẹ Ọghẹnẹ rhe , cha chọn avwanre uko vwọ kẹnoma kẹ ona rẹ Eshu vẹ ẹwẹn rẹ akpọ na . ( 2 Kọr .
2 : 11 ) Ẹwẹn rẹ akpọ na titi ozighi kugbe ọfanrhiẹn .
Ọ nẹrhẹ ihwo tẹnroviẹ urhurusivwe rẹ ugboma .
( 1 Jọn 2 : 15 , 16 ) Ọ sa tobọ nẹrhẹ otu re vwiẹrẹre kpairoro vrẹ oborẹ ẹdẹ rode rẹ Jihova na kẹre te .
Karophiyọ nẹ , Jesu vwọ vwẹ ọke rẹ avwanre vwọ vwanvwe ọ rẹ Noa , ọ dia ọfanrhiẹn yẹrẹ ozighi yen ọ kanrunumu - u , ẹkẹvuọvo , obo ri se si ẹwẹn rẹ avwanre nẹ ẹga rẹ Jihova . ​ — Se Matiu 24 : 36 - 39 .
Nọ oma wẹn : ‘ Mi yeren akpọ kerẹ ohwo rọ ghene riẹn Jihova ?
Esegbuyota se mu vwe vwo ruẹ nene iji rẹ Jihova , ji yono ihwo efa nẹ ayen ji ru ọtiọyen ? ’
Ẹkpahọnphiyọ rẹ avwanre che djephia sẹ avwanre ‘ yan nene Ọghẹnẹ rẹ uyota na . ’
( a ) Die yen ẹguọnọ rẹ Daniẹl vwo kpahen Ọghẹnẹ djephia kpahen ọsẹ vẹ oni rọyen ?
( b ) Iruemu rẹ Daniẹl vọ yen wọ guọnọ vwẹrokere ?
Oborẹ Daniẹl rhe vwọ riẹn Jihova .
Omamọ uyono rẹ ọsẹ vẹ oni rẹ Daniẹl vwọ kẹ , yen nẹrhẹ o se vwo uvi rẹ ẹguọnọ kpahen Jihova kugbe Ota rọyen .
O vwo ọke vuọvo ro vwo siobọnu ẹguọnọ yena - a .
O ji muomaphiyọ eyono rẹ Ota rẹ Ọghẹnẹ , tobọ vwẹ ọke ọghwo rọyen .
( Dan . 9 : 1 , 2 ) Daniẹl nabọ riẹn Jihova ; ọ riẹn oborẹ Jihova nene ihwo rẹ Izrẹl yerin wan .
A sa mrẹ ọnana womarẹ ẹrhovwo ro nẹ otọ rẹ ẹwẹn rọyen rhe vwẹ Daniẹl 9 : 3 - 19 .
Ghwọrọ ọmọke vwo se ẹkpo rẹ Baibol yena , rere wọ nabọ roro kokodo kpahen eta na , wọ me je nabọ jokaphiyọ oborẹ ẹrhovwo na yono uwe kpahen oka rẹ ohwo rẹ Daniẹl hepha .
12 - 14 . ( a ) Mavọ yen Daniẹl vwo djephia nẹ ọyen vwo aghwanre rẹ Ọghẹnẹ ?
( b ) Ebruphiyọ vọ yen te re obọ fikirẹ evun - ẹfuọn rọyen ?
Oborẹ erianriẹn rẹ Ọghẹnẹ vwo fi erere kẹ Daniẹl .
Ihwo rẹ Ju rehẹ orere rẹ Babilọn re de titi edjọẹgọ , hirharoku egbabọse ride .
Kerẹ udje , Jihova kẹ ayen iji nana : “ Wa guọnọ erhuvwu rẹ orere ri mi ji ovwan de kpo ighuvwu na . ” ( Jer .
29 : 7 ) Dedena , ọ je vuẹ ayen nẹ , ọyen Ọghẹnẹ rọ guọnọ ẹga ọsoso . ( Eyan .
34 : 14 ) Die yen chọn Daniẹl uko vwọ vwẹ ẹro abavo vwo ni iji ivẹ nana ?
Aghwanre rẹ Ọghẹnẹ yen chọn rọ uko vwọ riẹn ofẹnẹ rọhẹ uvwre rẹ ọghọ re muẹ kẹ usuon vẹ ẹga ra vwọ kẹ Ọghẹnẹ .
Jesu je kanrunumu iji vuọvo na ikpe ujorin evo vwọ wan nu . ​ — Luk 20 : 25 .
Roro kpahen oborẹ Daniẹl ruru ọke re vwo jurhi nẹ , vwẹ uvwre rẹ ẹdẹ 30 , e jẹ ohwo vuọvo nẹrhovwo kẹ ọghẹnẹ ọfa yẹrẹ ohwo ọfa vrẹ ovie na - a .
( Se Daniẹl 6 : 7 - 10 . )
Mane jovwo , Daniẹl rha sa ta kẹ oma rọyen nẹ , ‘ Ẹdẹ ọgban na che re nananana ! ’
Jẹ ukperẹ ọtiọyen , ọ rhọnvwere nẹ urhi yena gbowọphiyọ ẹga rọye - en .
Vwọrẹ uyota , ọ rha sa nẹrhovwo vwẹ odjahọn .
Jẹ , ọ riẹnre nẹ ihwo buebun riẹn kpahen ẹkuruemu rẹ ẹrhovwo ẹnẹ re kẹdẹ kẹdẹ rọyen na .
Daniẹl de brorhiẹn ro vwo phi arhọ rọyen phiyọ ẹdia rẹ imuoshọ , kidie nẹ ọ guọnọre nẹ ihwo roro nẹ ọyen dobọ rẹ ẹga rọyen ji - i .
Jihova bruba kẹ Daniẹl fikirẹ uduefiogbere rọyen , ro vwo sivwon nẹ ughwu vwẹ idjerhe rẹ igbevwunu .
Fikirẹ obo rọ rhe phia ukuko na , ihwo buebun rehẹ otọ rẹ Usuon rẹ ihwo rẹ Mid vẹ Pẹsha da rhe riẹn kpahen Jihova ! ​ — Dan .
6 : 25 - 27 .
Mavọ yen avwanre se vwo vwo esegbuyota rọ họhọ ọ rẹ Daniẹl ?
Oborẹ avwanre se vwo vwo oka rẹ esegbuyota ro rhe Daniẹl .
E de se Ota rẹ Ọghẹnẹ , ji “ riẹn otọ rọyen ” yẹrẹ vwo ẹruọ rọyen , esegbuyota avwanre kọ cha nabọ ghwotọ .
( Mat . 13 : 23 ) Avwanre guọnọ vwo ẹruọ rẹ iji rẹ Ọghẹnẹ , ji riẹn ẹwẹn rọyen kpahen eta sansan .
Ọtiọyena , ofori nẹ avwanre roro kokodo kpahen oborẹ avwanre seri .
Vwọba , o ji fo nẹ avwanre nẹrhovwo rhe Ọghẹnẹ vwo nẹ otọ rẹ ubiudu rhe , ma rho kẹ ọke re de hirharoku edavwini yẹrẹ egbabọse .
Avwanre da nẹrhovwo vẹ esegbuyota vwo rhe Jihova nẹ ọ kẹ avwanre aghwanre vẹ ẹgba , o che siobọnu ayen kẹ avwanre vọnvọn . ​ — Jems 1 : 5 .
16 , 17 .
Mavọ yen Job se vwo vwo erianriẹn ọgbagba rẹ Ọghẹnẹ ?
Oborẹ Job rhe vwọ riẹn Jihova .
Job dia ohwo rẹ Izrẹli - i .
Ẹkẹvuọvo , ọ vẹ Ebraham , Aizik , kugbe Jekọp firi .
Rọ vwọ dianẹ Jihova dje oma rọyen kugbe ọhọre rọyen kpahen ihworakpọ kẹ Ebraham , Aizik vẹ Jekọp na , ọ sa dianẹ erianriẹn yena je wan idjerhe ọvo vwo te Job obọ .
( Job 23 : 12 ) Job da ta : “ Erhọn , diodi mi vwo nyo we . ”
( Job 42 : 5 ) Vwọba , Jihova je tane Job ta uyota kpahen ọyen . ​ — Job 42 : 7 , 8 .
E se vwo esegbuyota ọgangan siẹrẹ a da ghwọrọ ọke vwọ fuẹrẹn erọnvwọn rẹ Jihova mare ( Ni ẹkorota 17 )
Job ji yono kpahen iruemu rẹ Ọghẹnẹ buebun womarẹ emama .
( Job 12 : 7 - 9 , 13 ) Ọke vwọ yan obaro , Jihova vẹ Elihu da je reyọ erọnvwọn rẹ Ọghẹnẹ mare vwo yono Job kpahen obo rọ hanvwe te vwẹ obaro rẹ Ọghẹnẹ .
( Job 37 : 14 ; 38 : 1 - 4 ) Eta rẹ Jihova nabọ te Job ubiudu , kọyensorọ ọ vwọ ta : “ Me riẹnre nẹ wo se ru emu ejobi , o vwo ohwo ro se miovwi obo ru wo ruẹ - ẹ . . . . mi de kurhẹriẹ broma phihọ otọ vẹ iwurhie . ” ​ — Job 42 : 2 , 6 .
18 , 19 .
Mavọ yen Job vwo djephia nẹ ọyen ghene riẹn Jihova ?
Oborẹ erianriẹn rẹ Ọghẹnẹ vwo fi erere kẹ Job .
Job nabọ riẹn irhi Ọghẹnẹ .
Ọ nabọ riẹn Jihova , ji ru nene erianriẹn yena ro rhere na .
Di roro : Job riẹnre nẹ o de vwo utuoma kpahen irivẹ rọyen , ọ cha sa tanẹ ọyen vwo ẹguọnọ rẹ Ọghẹnẹ - ẹ .
( Job 6 : 14 ) O niro nẹ ọyen yovwin nọ ihwo efa - a .
Ukperẹ ọtiọyen , ọ nabọ dje ẹguọnọ kẹ koka koka rẹ ihwo , te ivwiogbere te edafe .
Ọ da ta : “ Ọ dia ọ rọ ma vwẹ phihọ evun na re je ma ? ”
( Job 31 : 13 - 22 ) Job vwẹ uphẹn kẹ efe vẹ otitivwe rọyen nẹ i sun ẹro ro vwo nẹ oma rọyen vẹ ihwo efa - a .
Uruemu rọyen ghene fẹnẹ ọ rẹ edafe buebun rehẹ akpọ na nonẹna !
Job vwo utuoma kpahen koka koka rẹ edjọẹgọ nẹ evunrẹ ubiudu rọyen rhe .
Ọ riẹnre nẹ ẹga rẹ efian , ro ji churobọ si ẹguọnọ ọgangan re vwo kpahen igho cha nẹrhẹ ọ sen “ Ọghẹnẹ rọ hẹ obenu ” na .
( Se Job 31 : 24 - 28 . )
O ni orọnvwe ghanghanre .
Ọ vẹ ẹro rọyen tobọ re ọphọ nẹ ọyen che se ni ọmọtobẹ - ẹ .
( Job 31 : 1 ) Karophiyọ nẹ Job diarọ ọke rẹ Jihova vwọ vwẹ uphẹn kẹ ihwo nẹ i rọvwọn vrẹ aye ọvo .
Kọyen Job je sa rọvwọn eya ivẹ , ọ da guọnọ .
* Ọ sa dianẹ Job vwo oniso rẹ orọnvwe rẹ Ọghẹnẹ ruru vwẹ ogba rẹ Idẹn , o de brorhiẹn ro vwo nene udje yena .
( Jẹn . 2 : 18 , 24 ) Omarẹ ikpe 1,600 vwọ wan nu , Jesu Kristi da rhoma kanrunumu irhi rẹ Ọghẹnẹ vwọphia ẹsosuọ kpahen orọnvwe kugbe ovwerhẹn rẹ aye gbe ọshare . ​ — Mat .
5 : 28 ; 19 : 4 , 5 .
Mavọ yen erianriẹn ọgbagba rẹ Jihova vẹ irhi rọyen sa vwọ chọn avwanre uko vwọ sane omamọ rẹ igbeyan vẹ ekuakua ra vwọ diotọ ?
Oborẹ avwanre se vwo vwo oka rẹ esegbuyota ro rhe Job .
Ofori nẹ avwanre vwo erianriẹn ọgbagba rẹ Jihova , a me je vwẹ erianriẹn na vwo ruiruo vwẹ kẹdia kẹdia rẹ akpeyeren rẹ avwanre .
Kerẹ udje , vwọ kpahen Jihova , ọbuine Devid da ta : “ Oma tuẹ erhi rọyen kpahen ohwo ro gbe ozighi . ” Vwọba , Devid je si avwanre orhọ nẹ a kẹnoma kẹ ‘ ihwo ogbarogba . ’
( Se Une Rẹ Ejiro 11 : 5 ; 26 : 4 . )
Die yen ẹkpo rẹ Baibol yena yono uwe kpahen iroro rẹ Ọghẹnẹ ?
Mavọ yen ọyena che djobọte oborẹ wọ vwọ kobaro vwẹ akpeyeren , oborẹ wo ruẹ vwẹ intanẹti , kugbe ojẹ wẹn kpahen igbeyan vẹ erọnvwọn ra vwọ diotọ ?
Ẹkpahọnphiyọ wẹn che dje oborẹ wọ riẹn Jihova te .
Avwanre da guọnọ dia fuanfon vwevunrẹ akpọ ogbegbe nana , kẹ avwanre che yono “ ọhọ ” rẹ avwanre , rere a sa vwọ riẹn ofẹnẹ rẹ obo ri yovwirin vẹ obo re brare , eriyin ji te ofẹnẹ rẹ aghwanre vẹ ughẹnghẹn . ​ — Hib .
5 : 14 ; Ẹfe .
5 : 15 .
Die yen sa chọn avwanre uko vwọ “ riẹn ” erọnvwọn eje re sa nẹrhẹ oma vwerhen Jihova ?
Noa , Daniẹl , vẹ Job nabọ hiẹ guọnọ Jihova vẹ ubiudu rayen eje , Jihova da chọn ayen uko vwo vwo erianriẹn rọyen .
Ọ chọn ayen uko vwọ “ riẹn ” erọnvwọn ejobi re sa nẹrhẹ oma vwerhọn .
Udje rayen djerephia nẹ , re vwo nene irhi rẹ Jihova nẹrhẹ ohwo yerin omamọ rẹ akpọ .
( Une 1 : 1 - 3 ) Ọtiọyena , gba nọ oma wẹn , ‘ Me nabọ riẹn Jihova kirobo rẹ Noa , Daniẹl kugbe Job riẹnrẹ ? ’
Vwọrẹ uyota , avwanre sa riẹn Jihova vrẹ obo ra riẹnrẹ te enẹna , kidie uyota rẹ Baibol na họhọ ọke ro rhie cha ememerha .
( Isẹ 4 : 18 ) Ọtiọyena , gba nabọ hiẹ Ota rẹ Ọghẹnẹ kodo , roro kokodo kpahen oborẹ wo se , wọ me je nokpẹn rẹ ẹwẹn ọfuanfon mie Ọghẹnẹ .
Wo de ru ọtiọyen , ku wo che sikẹrẹ Ọsẹ wẹn rọhẹ obo odjuvwu vwọ vrẹ obo ri jovwo .
Ọyena je cha chọn wẹ uko vwo yerin vẹ aghwanre vwevunrẹ akpọ umwemwu nana . ​ — Isẹ 2 : 4 - 7 .
Inọk ro vwiẹ ọsẹ rode rẹ Noa , je “ yan nene Ọghẹnẹ . ”
Ẹkẹvuọvo , “ Ọghẹnẹ reyerọ ” omarẹ ikpe 69 tavwen e ki vwiẹ Noa . ​ — Jẹn .
5 : 23 , 24 .
A je sa ta ọtiọyen kpahen Noa .
Aye ọvuọvo yen ọ rọvwọnre , dede nẹ orọnvwe rẹ eya ibuebun tonphiyọ ọmọke krẹn ra vwọ mrẹ ẹvwọsuọ rọ vwomaphia vwẹ ogba rẹ Idẹn nu . ​ — Jẹn .
4 : 19 .
ẸGUỌNỌ
AGHỌGHỌ
UFUOMA
AKO ECHIRO
ẸSE - ERUO
UYOYOVWIN
ESEGBUYOTA
DẸNDẸN
OMAẸRIẸNSUON
KOHWO kohwo guọnọ omavwerhovwẹn .
Ẹkẹvuọvo , ihwo ejobi rioja rẹ ukpokpoma rẹ “ ẹdẹ ebrabra ” nana .
( 2 Tim . 3 : 1 ) Oma vwerhen ihwo evo - o , fikirẹ ọga , uvweri , oshenyẹ , jẹ iruo evwo , kugbe erọnvwọn ebrabra efa re sua ẹnwan vẹ omaemuophiyọ kẹ ihworakpọ .
Ọnana je sa phia kẹ idibo rẹ Ọghẹnẹ .
Mavọ yen wọ sa vwọ rhoma vwo aghọghọ wẹn rhivwin , siẹrẹ wọ da mrẹ oma wẹn vwẹ ẹdia tiọyena ?
Tavwen a ke sa kpahenphiyọ onọ yena , ofori nẹ a riẹn oborẹ uvi rẹ aghọghọ mudiaphiyọ , kugbe oborẹ ihwo evo sa vwọ sẹro rẹ aghọghọ rayen dede nẹ ayen hirharoku ebẹnbẹn .
Ukuotọ rọyen , ka cha fuẹrẹn oborẹ avwanre komobọ sa vwọ sẹro rẹ aghọghọ rẹ avwanre , ji ruo vọn .
Ofẹnẹ herọ vwẹ uvwre rẹ aghọghọ vẹ ehwẹ .
Kerẹ udje : Ọgbaudi da da udi nu , ko muẹ hwẹ .
Jẹ , ẹro rọyen de totọ re , ọ me rhoma muomaphiyọ fikirẹ ebẹnbẹn vẹ ofudjevwe rẹ akpeyeren .
Kidie omavwerhovwẹn rẹ ọmọke krẹn rọyen na , dia uvi rẹ aghọghọ - ọ . ​ — Isẹ 14 : 13 .
Vwọ fẹnẹ ọyena , ubiudu na yen uvi rẹ aghọghọ nẹ cha .
A fanrọ phiyọ “ omavwerhovwẹn ro rhe ohwo fikirẹ orọnvwọn oyoyovwin ro te re obọ , yẹrẹ rọ rhẹro rọyen . ”
Aghọghọ , ọyen omavwerhovwẹn rẹ ohwo se vwo , o torori sẹ erọnvwọn shephiyọ yẹrẹ i shephiyọ - ọ . ( 1 Tẹsa .
1 : 6 ) Vwọrẹ uyota , ohwo rẹ ophu tobọ muẹ fikirẹ ebẹnbẹn rọyen je sa aghọghọ .
Kerẹ udje , o vwo ọke ọvo ra vwọ fa iyinkọn na kidie nẹ ayen vuẹ ihwo kpahen Jesu .
Dedena , ayen “ de vrẹn nẹ ẹguare na , re ghọghọ fiki robo re vwo kere ayen phihọ ihwo re reoja rẹ ophọphọvwe fiki rẹ Odẹ na . ”
( Iruo 5 : 41 ) O muẹro nẹ ọ dia ẹfa ra fa ayen na yen nẹrhẹ ayen ghọghọ - ọ .
Ẹkẹvuọvo , ayen ghọghọre kidie nẹ ayen sẹro rẹ ọyọnregan rayen .
O vwo ohwo vuọvo re vwiẹre vẹ uruemu rẹ aghọghọ - ọ , ọ je dia obo re se vwo kpregede - e .
Diesorọ ?
Kidie uvi rẹ aghọghọ , ọyen ẹbẹre ọvo rẹ omamọ rẹ ẹwẹn ọfuanfon rẹ Jihova .
Ẹwẹn ọfuanfon na sa chọn avwanre uko vwo “ ku ohwo ọkpokpọ na phihọ , ” yẹrẹ vwo iruemu kpokpọ rẹ aghọghọ dia ọvo rayen . ( Ẹfe . 4 : 24 ; Gal .
5 : 22 ) Aghọghọ sa chọn avwanre uko vwo yerin ghene ebẹnbẹn rẹ akpeyeren .
Jihova guọnọ mrẹ erhuvwu vwẹ akpọ na , ukperẹ umiovwo rẹ avwanre rhiẹromrẹ nonẹna .
Dedena , orukuruku rẹ ihwo ruẹ vwẹ akpọ na che se mie Jihova aghọghọ rọye - en .
Vwọ kpahen Ọghẹnẹ , Baibol na da ta : “ Ẹgba vẹ aghọghọ e hẹ asan rọye . ”
( 1 Ikun 16 : 27 ) Vwọba , ẹgbaẹdavwọn rẹ avwanre nẹrhẹ “ udu [ rẹ Jihova ] ghọghọ . ” ​ — Isẹ 27 : 11 .
Avwanre sa vwẹrokere Jihova siẹrẹ a da kẹnoma kẹ ẹnwan okamuka kpahen obo re rhẹro rọyen rọ je phia - a .
Ukperẹ avwanre vwọ kpare aghọghọ rẹ avwanre kufia , ofori nẹ a tẹnrovi erọnvwọn iyoyovwin rẹ avwanre vwori asaọkiephana , rere e chirakon hẹrhẹ erhuvwu rọ cha obaro .
*
Baibol na vọnre vẹ ikuegbe rẹ ihwo buebun re sẹro rẹ aghọghọ rayen ọke rẹ ayen vwo hirharoku ebẹnbẹn .
Ebraham rhiẹromrẹ ukpokpoma vwo nẹ obọ rẹ ihwo sansan , o ji vwo ọke evo rọ vwọ mrẹ oma rọyen vwẹ ẹdia rẹ imuoshọ . ( Jẹn .
12 : 10 - 20 ; 14 : 8 - 16 ; 16 : 4 , 5 ; 20 : 1 - 18 ; 21 : 8 , 9 ) Ẹkẹvuọvo , ọ nabọ sẹro rẹ aghọghọ rọyen vwẹ ẹdia nana eje .
Die yen chọn rọ uko ?
O mu ẹwẹn rọyen eje kpahen iphiẹrophiyọ na nẹ ọ cha dia otọ rẹ usuon rẹ Mesaya na vwẹ akpọ kpokpọ rọ cha na . ( Jẹn . 22 : 15 - 18 ; Hib .
11 : 10 ) Jesu da ta : “ Ọsẹ rẹ ovwan Ebraham ghọghọre nẹ ọye mrẹ ẹdẹ mẹ ; ọ mrẹrẹ ọ da ghọghọ . ”
( Jọn 8 : 56 ) Avwanre sa vwẹrokere Ebraham siẹrẹ avwanre de mu ẹwẹn kpahen aghọghọ rọ cha obaro na . ​ — Rom 8 : 21 .
Kerẹ Ebraham , ọyinkọn Pọl kugbe ọrivẹ rọyen Sailas mu ẹwẹn rayen kpahen ive rẹ Ọghẹnẹ .
Esegbuyota rayen pha kokoroko , ayen je sẹro rẹ aghọghọ rayen dede nẹ e mu kpahen ayen .
Kerẹ udje , ọke re vwo hwe ayen gangan ji mu ayen phiyọ uwodi nu , “ vwẹ oma rẹ uherevie ason Pọl kugbe Sailas [ ke ] nẹ ẹrhovwo ” je sua une vwo jiri Ọghẹnẹ .
( Iruo 16 : 23 - 25 ) Vwọba iphiẹrophiyọ rayen , Pọl vẹ Sailas ghọghọre kidie ayen rioja fikirẹ odẹ rẹ Kristi .
Avwanre sa vwẹrokere ayen siẹrẹ avwanre da tẹnrovi ebruphiyọ rọhẹ evunrẹ ẹga rẹ Jihova . ​ — Fil .
1 : 12 - 14 .
Iniọvo buebun herọ nonẹna , re nabọ sẹro rẹ aghọghọ rayen vwẹ ọke rẹ ebẹnbẹn .
Kerẹ udje , vwẹ November 2013 , ogiribo rode re se Super Typhoon Haiyan da guọghọ asan evo vwẹ ẹkuotọ rẹ Philippines .
Uwevwin rẹ erua rẹ Iseri rẹ Jihova ri te omarẹ 1,000 yen guọghọre .
George , rẹ ogiribo na guọghọ uwevwin rọyen totọ vwẹ orere rẹ Tacloban da ta : “ Dede nẹ okpetu rode nana te avwanre oma , iniọvo na muomaphiyọ - ọ .
A mrẹ vwo dje aghọghọ ro rhe avwanre - e . ”
Avwanre da vwẹ ọkieje vwo roro kpahen oborẹ Jihova ruẹ kẹ avwanre , ka sa sẹro rẹ aghọghọ rẹ avwanre , o toro obo re rhieromrẹ - ẹ .
Die ọfa yen Jihova vwọ kẹ avwanre rọ nẹrhẹ avwanre ghọghọ ?
Oyerinkugbe rẹ avwanre vẹ Jihova yen obo re ma kẹ avwanre aghọghọ .
Di roro : Avwanre riẹnre nẹ Jihova rọ dia Ọsẹ , Ọghẹnẹ , kugbe Ugbeyan rẹ avwanre , yen me kpenu vwẹ akpọ vẹ odjuvwu ! ​ — Une 71 : 17 , 18 .
Oma je vwerhen avwanre nẹ Jihova kẹ avwanre arhọ kugbe ogangan ra sa vwọ riavwerhen rẹ akpeyeren . ( Aghwo .
3 : 12 , 13 ) Jihova si avwanre te oma , ọ vuẹ avwanre ọhọre rọyen vwọ kẹ ihworakpọ . ( Kọl .
1 : 9 , 10 ) Enana nẹrhẹ avwanre se yeren uvi rẹ akpeyeren .
Vwọ fẹnẹ avwanre , ihwo buebun nonẹna yeren akpọ rayen odedede , kidie ayen riẹn ọhọre rẹ Ọghẹnẹ - ẹ .
Vwọ kpahen ofẹnẹ nana , Pọl de si : “ Obo rẹ ẹro je mrẹ dẹvo - o , eyẹ erhọn ji nyo - o , eyẹ udu rẹ ohwo rẹ akpọ ji roro phia - a , obo rẹ Ọghẹnẹ rhuẹrẹ phihọ otọ kẹ ayen otu re guọnerọ , Ọghẹnẹ vwe rọ phia kẹ avwanre vwẹ oma rẹ [ “ ẹwẹn ọfuanfon rọyen , ” NW ] na . ” ( 1 Kọr .
2 : 9 , 10 ) Vwọrẹ uyota , oma vwerhen avwanre nẹ avwanre nabọ riẹn ọhọre rẹ Ọghẹnẹ .
Roro kpahen orọnvwọn ọfa rẹ Jihova ru kẹ ihwo rọyen .
Oma vwerhen avwanre nẹ Jihova choma rọ vwọ reyọ vwo ghovwo imwemwu rẹ avwanre .
( 1 Jọn 2 : 12 ) Fikirẹ arodọnvwẹ rẹ Jihova , avwanre vwo imuẹro kpahen akpọ kpokpọ rọ cha kẹrẹkpẹ .
( Rom 12 : 12 ) Avwanre vwo igbeyan buebun vwevunrẹ ukoko nana ri nene avwanre ga Jihova .
( Une 133 : 1 ) Baibol na je kẹ avwanre imuẹro nẹ Jihova sẹro rẹ ihwo rọyen vwo nẹ abọ rẹ Eshu vẹ emekashe ebrabra rọyen .
( Une 91 : 11 ) Avwanre de roro kpahen ebruphiyọ nana eje rẹ Jihova vwọ kẹ avwanre , o che torobo uvi rẹ aghọghọ ro rhe avwanre . ​ — Fil .
4 : 4 .
Mavọ yen aghọghọ rẹ Onenikristi se vwo bunphiyọ ?
Jesu da ta : “ Imu nana me ta kẹ ovwan , rere aghọghọ mẹ vwọ sa dia evun rẹ ovwan , rere aghọghọ rẹ ovwan yena vwọ vọn . ”
( Jọn 15 : 11 ) Ọnana ghwa odjephia nẹ e se ru aghọghọ rẹ avwanre rere o bunphiyọ .
A sa vwẹ ẹgbaẹdavwọn tiọyena vwo dje erhanre re kokori .
Wọ da guọnọ nẹ erhanre na nabọ la , ku wo che phi irhe phiyọ .
Ọtiọyen ọ je hepha , wọ da guọnọ nẹ aghọghọ wẹn bunphiyọ , ku wọ vwẹ Ota rẹ Ọghẹnẹ vwọ ghẹrẹ oma wẹn .
Karophiyọ : Ẹwẹn ọfuanfon rẹ Ọghẹnẹ yen sa nẹrhẹ e vwo aghọghọ .
Ọtiọyena , aghọghọ wẹn che bunphiyọ siẹrẹ wọ da vwẹ ọkieje vwọ yare ukẹcha rẹ ẹwẹn ọfuanfon na , ji se Ota rẹ Ọghẹnẹ rẹ ẹwẹn rọyen mu ihwo vwo si . ​ — Une 1 : 1 , 2 ; Luk 11 : 13 .
Aghọghọ wẹn ji se bunphiyọ siẹrẹ wọ da nabọ muomaphiyọ iruo re kẹ Jihova omavwerhovwẹn .
( Une 35 : 27 ; 112 : 1 ) Diesorọ ?
Kidie a ma avwanre ra vwọ “ djẹ oshọ rẹ Ọghẹnẹ , rere [ a ] yọnrọn irhi rọye ; kidie ọnana ọye iruo ro te ohwo . ” ( Aghwo .
12 : 13 ) Otọ rọyen , a ma avwanre vẹ ẹgba re se vwo ru ọhọre rẹ Ọghẹnẹ .
Ọtiọyena , siẹrẹ a da ga Jihova ọ kẹ ohwo omavwerhovwẹn .
*
Aghọghọ rẹ avwanre vwo buẹnphiyọ na , jẹ avwanre riavwerhen rẹ ebruphiyọ buebun .
Kerẹ udje , kidie nẹ avwanre ga Jihova vwẹ kẹdia kẹdia rẹ avwanre hepha , ẹguọnọ rẹ Jihova vwo kpahen avwanre cha ganphiyọ .
( Urhi 16 : 15 ; 1 Tẹsa . 5 : 16 - 18 ) Vwọba , uvi rẹ aghọghọ rẹ avwanre vwori cha nẹrhẹ a sa kẹnoma kẹ ẹvwọtua rẹ efe , o ji che mu avwanre vwọ vwẹ ekuakua vwo ze fikirẹ Uvie na . ( Mat .
13 : 44 ) Erere ro che norhe na che toroba aghọghọ rẹ avwanre , ọ cha kẹ avwanre evunvọnvwẹ , o ji che toroba omavwerhovwẹn rẹ ihwo efa . ​ — Iruo 20 : 35 ; Fil .
1 : 3 - 5 .
Ọshare ọvo rọ tẹn ona rẹ ehiahiẹ vwẹ University rẹ Nebraska rọhẹ United States tare nẹ , “ Wo de yeren akpọ rẹ omavwerhovwẹn vẹ otekẹvwẹ asaọkiephana , wo che vwo omakpokpọ vwẹ ọke rọ cha obaro na . ”
Ota rọyen na ghwe shephiyọ vẹ ota rẹ Baibol nana : “ Udu sasasa yẹ omamọ rẹ uhuvwu . ”
( Isẹ 17 : 22 ) O muẹro dẹn nẹ , aghọghọ che toroba omakpokpọ wẹn .
O toro oborẹ eyeren na gan te - e , ẹwẹn ọfuanfon na sa nẹrhẹ e vwo uvi rẹ aghọghọ .
E se vwo ẹwẹn ọfuanfon na siẹrẹ e de muomaphiyọ ẹrhovwo ẹnẹ , uyono rẹ Baibol , kugbe eroro kpahọn rẹ obo re seri .
Aghọghọ rẹ avwanre che bunphiyọ siẹrẹ e de roro kpahen ebruphiyọ rẹ avwanre riavwerhen rọyen asaọkiephana , vwẹrokere esegbuyota rẹ ihwo efa , ji ru ọhọre rẹ Ọghẹnẹ .
Vwẹ idjerhe nana eje , avwanre mrẹ uyota rẹ Une Rẹ Ejiro 64 : 10 , rọ tarẹ nẹ , “ Jẹn ọvwata ghọghọ vwẹ evun rọ Ọrovwohwo na , rere o si oma nu vwẹ evun rọye . ”
Akoechiro , ọyen uruemu ọfa ra je cha ta ota kpahen vwẹ uyovwinrota nana ro shekpahen “ omamọ rẹ [ “ ẹwẹn , ” NW ] ọfuanfon na . ”
Wọ da guọnọ riẹn erọnvwọn efa re sa nẹrhẹ aghọghọ wẹn bunphiyọ , re ni ekpeti na “ Idjerhe Efa Wo se Vwo ru Aghọghọ Wẹn Bunphiyọ . ”
Wọ vwẹ ekuakua rẹ akpeyeren buebun vwo gidi oma - a ; yeren akpọ ọlọlọhọ . ​ — Luk 12 : 15 .
Wọ rhẹro rẹ obo re vrẹ wẹ oma - a . ​ — Maika 6 : 8 .
Jẹ ọrhuẹrẹphiyotọ wẹn ( vwọ kẹ iruo , isikuru , akpọẹriọ , kugbe erọnvwọn efa ) kẹ wẹ uphẹn wọ vwọ reyọ vwọtua obo wọ tẹnrovi vwevunrẹ ukoko na . ​ — Ẹfe .
5 : 15 , 16
Vwẹ ẹro abavo vwo ni oma wẹn kugbe ihwo efa . ​ — Fil .
4 : 5 .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Aye gbẹ ọshare re ghwoghwo ota kẹ oni ro muẹ ọmọ rọyen nẹ isikuru cha .
Aye na gba uyovwin , vwo nene ẹkuruemu rayen
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2016 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
IKUEGBE RẸ AKPEYEREN
Beishenbai Berdibaev yen gbikun na
“ UGHWU rha cha dia - a , a cha tobọ rhọvwọn ihwo ri ghwuru nushi . ”
Enana eta rẹ aye mẹ re se Mairambubu nyori , ọke rọ vwọ hẹ imoto kpo asan .
Eta na gberunu mamọ , kọ guọnọ riẹn kpobarophiyọ .
Ọtiọyena , o ghwe vwo wontọ nẹ imoto na , ọ da vwọtua aye rọ tarọ .
Odẹ rẹ aye na Apun Mambetsadykova , Oseri rẹ Jihova yen o ruẹ .
Ọke yena , oshọ muẹ ihwo rẹ ayen vwo nene Iseri rẹ Jihova ta ota . Ẹkẹvuọvo , oborẹ avwanre yono mie Apun , wene akpeyeren rẹ avwanre .
E vwiẹ vwẹ vwẹ ukpe rẹ 1937 vwẹ kolkhoz , rọ dia aghwa rẹ eghwẹrẹ buebun ruẹ kuẹgbe , vwẹ asan rọ kẹrẹ orere rẹ Tokmok , vwẹ Kyrgyzstan .
Orua rẹ ihwo rẹ Kyrgyz yen me nurhe , ephẹrẹ rẹ Kyrgyz yen avwanre jẹ .
Ọsẹ vẹ oni mẹ eghwẹrẹ .
Aghwa rẹ kolkhoz na yen ayen da wian , nẹ urhiọke rhi duvwun ovwọnvwọn .
A nabọ ghẹrẹ eghwẹrẹ re wian vwevunrẹ aghwa na , ẹkẹvuọvo obọvo ẹgbukpe yen a hwosa kẹ ayen .
Ugbegangan yen oni mẹ sa vwọ vwẹrote vwe vẹ oniọvo mẹ otete .
Mi vwo kpo isukuru te ẹgbukpe iyorin nu , me da ton iruo phiyọ vwẹ obo aghwa na .
Ugbenu rẹ Teskey Ala - Too
Uweren ganre mamọ vwẹ ubrakpọ rẹ avwanre diare na , ọ dia ọmọrhiẹ owian a ke sa mrẹ emu ria - a .
Me vwọ ghwanra cha , me ghwa nabọ ghwọrọ ọke vwo roro kpahen oborẹ obaro na cha dia - a .
Me nama roro nẹ uyota ro shekpahen Jihova kugbe ọhọre rọyen se wene akpeyeren mẹ - ẹ .
Oborẹ ovuẹ yena wan ro Kyrgyzstan je hẹrephiyọ , gbe ohwo unu mamọ .
Ọ tonphiyọ vwẹ orere mẹ rọhẹ ẹbẹre obọrhen rẹ ọnre na vwẹ Kyrgyzstan .
Vwẹ ikpe re kpahen 1950 yen uyota ro shekpahen Jihova Ọghẹnẹ vwọ vwẹ owọ muotọ vwẹ Kyrgyzstan .
Jẹ ọ lọhọre - e , kidie ihwo buebun vwo imuẹro kokoroko kpahen iyono rẹ ihworakpọ .
Diesorọ ?
Usuon rẹ Soviet Union ( USSR ) yen suẹn ubrotọ nana jovwo , ra rhe riẹn phiyọ Kyrgyzstan asaọkiephana .
Asan rẹ usuon rẹ Soviet Union na hẹre te ọke yena , Iseri rẹ Jihova ka ẹbẹre vuọvo rẹ usuon na - a .
( Jọn 18 : 36 ) Ọtiọyena , ke muẹkpahen ayen , kidie e rorori nẹ ayen ivwighrẹn rẹ usuon na .
Ẹkẹvuọvo , o vwo uyono rẹ ohworakpọ vuọvo rọ sa dobọ rẹ Ota rẹ Ọghẹnẹ ji , ro vwo jẹ ubiudu rẹ ihwo ri vwo ẹwẹn esiri ẹruọ - ọ .
Vwọrẹ uyota , emu ọvo rọ pha ghanghanre ri mi yonori vwẹ akpeyeren mẹ kẹ ọna : O vwo emuvuọvo rọ “ bẹn kẹ Ọghẹnẹ - ẹ . ” ​ — Mak 10 : 27 .
Emil Yantzen
Omukpahen na da nẹrhẹ Iseri rẹ Jihova hrabọ nene asan eje vwẹ Kyrgyzstan .
Vwẹ idjerhe vọ ?
Siberia , ọyen ọvo usun rẹ ẹkuotọ rehẹ obotọ rẹ usuon rẹ Soviet Union .
Etiyin yen e muẹ ivwighrẹn rẹ Usuon na ra , kerẹ eviẹn .
Ọke re vwo siobọnu eviẹn rehẹ oboyin , buebun rayen da rhe dia ẹkuotọ rẹ Kyrgyzstan .
Evo usun rayen kọyen hwarhiẹ uyota na nene oma rhe .
Ohwo ọvo tiọyen yen Emil Yantzen , re vwiẹre vwẹ Kyrgyzstan vwẹ ukpe rẹ 1919 .
E mu Emil kpo uwodi ra da wiowian rẹ oja , o de kuomakugbe Iseri rẹ Jihova je rhiabọreyọ uyota na vwẹ oboyin .
Vwẹ ukpe rẹ 1956 , Emil de rhivwin kpo .
Kọ dia asan ọvo rọ kerẹ Sokuluk vwẹ ubrakpọ re me hepha .
Sokuluk yen ukoko rẹsosuọ re vwo mu vwẹ Kyrgyzstan vwẹ ukpe rẹ 1958 .
Victor Vinter
Omarẹ ẹgbukpe ọvo vwọ wan nu , Victor Vinter da kua kpo Sokuluk .
Oniọvo Vinter rioja mamọ .
Ọ ghwọrọ ikpe erherha vwẹ abọ ivẹ soso re muro kpo uwodi , kidie nẹ ọ rhọnvwe dia ẹbẹre rẹ usuo - on .
Vwọba , ọ je ghwọrọ ẹgbukpe ihwe efa vwẹ uwodi , eriyin ji te ẹgbukpe iyorin vwẹ eviẹn .
Ẹkẹvuọvo , omukpahen rẹ iniọvo na rioja rọyen na , sa dobọ rẹ ẹhẹrẹphiyọ rẹ ẹga rẹ uyota - a .
Eduard Varter
Iseri rẹ Jihova ri te omarẹ 160 yehẹ Kyrgyzstan vwẹ ukpe rẹ 1963 . Buebun rayen nẹ Germany , Ukraine , kugbe Russia rhe .
Eduard Varter re mu kpo eviẹn , ro ji bromaphiyame vwẹ Germany vwẹ ukpe rẹ 1924 , ọyen ọvo usun rayen .
Usuon rẹ Nazi muro kpo uwodi ra da vwẹ oja ria ihwo vwẹ ikpe re kpahen 1940 . Ikpe evo vwọ wan nu , Usuon rẹ Soviet Union de muo kpo eviẹn .
Vwẹ ukpe rẹ 1961 , oniọvo nana rọ fuevun na da kua kpo orere rẹ Kant rọ kerẹ orere mẹ .
Elizabeth Fot ; Aksamai Sultanalieva
Elizabeth Fot , ọyen oniọvo ọfa rọ fuevun , rọ je kua rhe orere rẹ Kant .
Emwa yen o ko .
Kidie nẹ ọ nabọ tẹn ona rẹ iruo na , ko ko emwa kẹ idọktọ vẹ ihwo ri yono emọ vwẹ isikuru .
Aye ọvo re se Aksamai Sultanalieva , ọyen ọvo usun rẹ ihwo ro ko emwa kẹ . Ọshare rọyen ohwo rode vwẹ usuon na .
Ọfisi ra da vwẹ ihwo ri churhi vwo guẹdjọ yen ọ da wian .
Ọke rẹ Aksamai vwo mu emwa rhe Elizabeth , ọ da nọ enọ buebun kpahen oboresorọ a vwọ ma ihworakpọ kugbe obo re phia kẹ ohwo siẹrẹ o de ghwu .
Elizabeth da vwẹ Baibol na vwọ kpahenphiyọ enọ na eje .
Ukuko na , Aksamai da rhe dia oghwoghwota rọ vọnre vẹ oruru .
Nikolai Chimpoesh
Uvwre rẹ ọke vuọvo yena yen a vwọ vwẹ Nikolai Chimpoesh ro nẹ Moldova rhe , vwo mu oniruo okinriariẹ , ọ da ghwọrọ ikpe ri joma te 30 vwo ruiruo na .
Nikolai vwo kiẹn ikoko na , jẹ ọ je vwẹrote ẹrhomateyọn vẹ ẹgharọ rẹ ẹbe rẹ ukoko na .
Kidie nẹ ọ riẹnre nẹ ihwo ri suẹn na che vwo oniso rẹ oborẹ Nikolai ruẹ na , Eduard Varter da vwẹ uchebro nana kẹ : “ A da nọ wẹ kpahen asan rẹ ẹbe avwanre nẹ cha , nabọ tẹnrovi ọlọkpa rẹ KGB na , rere wọ vuẹ nẹ , obo esiri ukoko rọhẹ Brooklyn yen ayen nẹ cha .
Wọ djoshọ - ọ . ” ​ — Mat .
10 : 19 .
O kriri - i , e de se Nikolai kpo esiri rẹ ọfisi rẹ elọkpa rẹ KGB na vwẹ Kant .
Nikolai da ta : “ Ọlọkpa na nọ vwẹ kpahen asan rẹ ẹbe rẹ avwanre nurhe .
Ke me vuẹrẹ nẹ Brooklyn yen ayen nẹ cha .
Ọ rha riẹn obo rọ cha ta - a .
O de siobọnu vwe , o rhe se vwe kpo oboyin ọfa - a . ”
Womarẹ iniọvo tiọyena ri vwo uduoyivwin yen iyẹnrẹn esiri na wan ro asan eje vwevunrẹ orere mẹ .
Iyẹnrẹn esiri na te orua mẹ obọ vwẹ ikpe re kpahen 1980 . Aye mẹ Mairambubu , yen ohwo rẹsosuọ ro nyoro .
Ubrotọ rẹ Naryn vwẹ Kyrgyzstan yen Mairambubu nurhe .
Ẹdẹ ọvo vwẹ August 1974 , ọ da kọn bru oniọvo mẹ rẹ ọmọtẹ rhe .
Ọyena yen ẹdẹ rẹsosuọ rẹ avwanre tu mrẹ ohwohwo .
Me ghwa vwọ mrẹ , o de je vwe .
Avwanre da rọvwọn ẹdẹdẹ yena .
Apun Mambetsadykova
Vwẹ January 1981 ọke rẹ Mairambubu vwọ hẹ imoto kpo eki , ọyen o vwo nyo eta ra vwọ ton ikuegbe nana phiyọ .
Kidie nẹ ọ guọnọ riẹn kpobarophiyọ , ọ da nọ aye na odẹ rọyen kugbe asan rọ dia .
Aye na da vuẹ nẹ odẹ rọyen Apun . Ẹkẹvuọvo , aghwanre yen o vwo ruo , kidie vwẹ ọke yena dede , a dobọ rẹ iruo rẹ Iseri rẹ Jihova ji .
Ukperẹ Apun vwọ kẹ aye mẹ adrẹsi rọyen , ọ da reyọ ọ rẹ avwanre .
Oma da nabọ vwerhen aye mẹ te uwevwin .
Mairambubu da ta : “ Mi nyo obo ro gbevwunu .
Aye ọvo vuẹ vwẹ nẹ , chekemerha ihwo rhe che ghwu - u .
Ihworakpọ vẹ eranvwe re djoma cha tobọ dia kugbe . ”
Dede nẹ mi niro nẹ ọnana ghwa osia ghevweghe , me da ta : “ Jẹ a hẹrhẹ ọke ro vwo bru avwanre rhe , rhi dje ota rọyen fiotọ . ”
Emeranvwe erha vwọ wan nu , Apun da rhe .
Kọ djẹ asan rẹ avwanre ẹchẹcha , avwanre da rhe riẹn ihwo rẹ Kyrgyz evo re tu dia Iseri rẹ Jihova .
Iniọvo eya ri bru avwanre cha na de yono avwanre uyota ro shekpahen Jihova kugbe ọhọre rọyen vwọ kẹ ihworakpọ .
Ayen nene avwanre yono ọbe re se From Paradise Lost to Paradise Regained .
* Rọ vwọ dianẹ ọvuọvo rẹ ọbe yena yen herọ vwẹ ephẹrẹ rẹ Tokmok na , avwanre da vwẹ obọ si eta na reyọ .
Ọvo usun rẹ erọnvwọn rẹsosuọ rẹ avwanre yonori yen aroẹmrẹ rọhẹ Jẹnẹsis 3 : 15 .
Aroẹmrẹ nana che rugba womarẹ Jesu rọ dia Ovie rẹ Uvie rẹ Ọghẹnẹ .
Ọnana ovuẹ ọghanghanre ro fori nẹ ihwo nyo !
Ọnana ọvo usun rẹ obo ri mu avwanre vwọ ton iruo rẹ aghwoghwo phiyọ . ( Mat .
24 : 14 ) O kriri - i , uyota rẹ Baibol na de rhi wene akpọ rẹ avwanre .
O vwo ọke ọvo rẹ oniọvo ọvo vwẹ Tokmok vwo durhie avwanre kpo irueru orọnvwe ọvo .
Avwanre vwo te oboyin , avwanre de noso nẹ irueru na fẹnẹ e rẹ avwanre ra jovwo .
A vwẹ idi egangan vwọ ghọ ihwo - o , ọrhuẹrẹphiyotọ na je pha dẹndẹn .
E rẹ avwanre ra jovwo , ihwo da da idi vroma nu , kẹ ayen muẹ ruẹ , je ta erharhe eta .
O ji vwo ọke sansan rẹ avwanre vwo nene ukoko rọhẹ Tokmok ru uyono .
Aruọke na de shephiyọ , aghwa yen e de ruẹ uyono na .
Iniọvo na riẹnre nẹ elọkpa na rhẹrẹ avwanre ; ọtiọyena , oniọvo ọvo me vwẹ oma vwo ru ọrhẹrotọ ọke re de ruẹ uyono na .
Ọ da rha dia ọke rẹ ekpahen , vwevunrẹ uwevwin kọyen avwanre de ruo .
Ọkiọvo , elọkpa na me rhe nọ avwanre oborẹ avwanre ruẹ .
Iniọvo na nabọ gbẹrophiyotọ ọke rẹ me vẹ Mairambubu vwo bromaphiyame vwẹ Urhie rẹ Chüy vwẹ July 1982 . ( Mat .
10 : 16 ) Iniọvo na rhere ofuọvo - o , ẹkuẹko yen ayen vwọ rhe .
Ayen de koko vwẹ egbo na .
Avwanre vwọ so une ọvo nu , a da ta ota rẹ omaebrophiyame na .
Vwẹ ukpe rẹ 1987 , oniọvo ọvo da vuẹ vwẹ nẹ mi bru ohwo ọvo ro dje omavwerhovwẹn phia vwẹ orere rẹ Balykchy .
Avwanre da ro itreni kpo asan na ; oyan na reyọ inọke ẹne .
Avwanre vwo kpo aghwoghwo vwẹ Balykchy abọ ibro nu , avwanre de noso nẹ ihwo na vwo uvi omavwerhovwẹn kpahen ovuẹ na .
Ọnana ke ghwa uphẹn rẹ avwanre vwọ hẹrẹ iruo rẹ aghwoghwo rẹ avwanre phiyọ .
Kọke kọke yen me vẹ Mairambubu vwo kpo Balykchy .
Ọke buebun na , avwanre me dia oboyin vwẹ oba rẹ udughwrẹn , avwanre mi kpo aghwoghwo je ru uyono vwẹ oboyin .
Ihwo re guọnọ se ẹbe avwanre ki rhi bunphiyọ .
Esiso re se mishok re vwo mu ikpokpoduke yen avwanre vwo muẹ ẹbe na nẹ Tokmok vwo kpo oboyin .
Avwanre krun esiso ivẹ vọn vẹ ẹbe kemeranvwe kemeranvwe vwo kpo oboyin , jẹ ẹbe na te ghara - a .
Avwanre ghwoghwo ota kẹ ihwo vwẹ itreni , ọke rẹ avwanre de kpo Balykchy , vẹ ọke rẹ avwanre de rhivwẹn cha .
Vwẹ ukpe rẹ 1995 , ẹgbukpe ẹrenren vwo nẹ ẹdẹ re avwanre tu te Balykchy , a da vwẹ ukoko ọvo vwo mu vwẹ oboyin .
Avwanre ghwọrọ igho mamọ ọke rẹ avwanre vwo nẹ Tokmok kpo Balykchy .
Avwanre feri - i , kẹ tivọ yen avwanre da mrẹ igho vwọ yan oyan na ?
Oniọvo ọshare ọvo yen vwẹ ukẹcha kẹ avwanre kọke kọke .
Jihova mrẹ ọdavwẹ rẹ avwanre vwori , nẹ avwanre guọnọ hẹre iruo rẹ aghwoghwo rẹ avwanre phiyọ , o de rhie “ evakpo rẹ odjuvwu na phihọ ” kẹ avwanre . ( Mal .
3 : 10 ) Vwọrẹ imuẹro , o vwo emuvuọvo rọ bẹn kẹ Jihova - a !
Vwẹ ukpe rẹ 1992 , a da vwẹ ovwẹ mu ọkpako . Mẹvwẹ yen ohwo rẹ Kyrgyz rẹsosuọ re vwo mu ọkpako vwẹ ẹkuotọ na .
Uphẹn rẹ ẹga kpokpọ de rhiephiyọ vwẹ ukoko rẹ avwanre vwẹ Tokmok .
Avwanre vwẹ uyono rẹ Baibol vwo mu kẹ buebun rẹ ighene rẹ Kyrgyz ri kpo isikuru sansan .
Ọvo usun rayen ga vwẹ Umẹ Rọvwẹrote Oghọn Ukoko rọhẹ ẹkuotọ na , ivẹ ga kerẹ ekobaro oghẹresan .
Avwanre je davwẹngba vwọ vwẹ ukẹcha kẹ ihwo efa vwevunrẹ ukoko avwanre .
Vwẹ ọtonphiyọ rẹ ikpe re kpahen 1990 , ephẹrẹ rẹ Russia yen avwanre vwo ruẹ uyono , ọyen e ji vwo si ẹbe rẹ ukoko na , rẹ avwanre vwo ruiruo .
Ẹkẹvuọvo , ephẹrẹ rẹ Kyrgyz yen buebun rẹ iniọvo na jẹ .
Ọtiọyena , ọke re de ruẹ uyono , ke me fan eta na kpo Kyrgyz , rere ayen sa vwọ nabọ vwo ẹruọ rẹ uyota na .
Me vẹ aye mẹ , kugbe emọ rẹ avwanre ẹrenren vwẹ ukpe rẹ 1989
Uvwre rẹ ọke yena , je me vẹ Mairambubu davwẹngba vwọ vwẹrote orua rẹ avwanre .
Avwanre vẹ emọ na yen gbe kpo uyono vẹ aghwoghwo .
Ọmọtẹ rẹ avwanre Gulsayra rọhẹ ẹgbukpe 12 ọke yena , vwo omavwerhovwẹn ro vwo ghwoghwo ota kẹ ihwo re yan vwẹ urhuvwun .
Emọ na vwo ẹkuruemu rẹ ayen vwo se ẹkpo rẹ Baibol kuyovwin .
Ọnana nẹrhẹ emọ avwanre , eriyin ji te ivwrọmọ rẹ avwanre , se muomaphiyọ iruo rẹ ẹga na .
Usun rẹ emọ 9 vẹ ivwrọmọ 11 rẹ avwanre vwori , 16 ga Jihova yẹrẹ nene esẹ vẹ ini rayen kpo uyono .
Ọ cha dia emu igbevwunu mamọ vwọ kẹ iniọvo ri ton iruo aghwoghwo na phiyọ vwẹ ikpe re kpahen 1950 vwẹ ekogho rẹ avwanre , siẹrẹ ayen da rhe mrẹ ewene sansan re vwomaphia .
Rhavwẹn ikpe re kpahen 1990 yen avwanre vwọ riavwerhen rẹ egbomọphẹ re vwo ghwoghwo iyẹnrẹn esiri na , je siomakoko ga Jihova .
Me vẹ aye mẹ hẹ iruo rẹ aghwoghwo na
Vwẹ ukpe rẹ 1991 , mẹ vẹ aye mẹ de kpo ọghwẹkoko rẹsosuọ rẹ avwanre vwẹ Alma - Ata , ra riẹn phiyọ Almaty asaọkiephana vwẹ Kazakhstan .
Vwẹ 1993 , iniọvo rehẹ Kyrgyzstan de ru ọghwẹkoko rẹsosuọ rayen vwẹ Afieha rẹ Spartak vwẹ Bishkek .
Iniọvo na ghwọrọ ọsoso udughwrẹn vwo ru afieha na fon .
Ohwo rọ vwẹrote asan na vwọ mrẹ iruo rẹ iniọvo na ruru , ọ rha rhọnvwe reyọ igho mie aye - en .
Vwẹ ukpe rẹ 1994 , avwanre da mrẹ ewene rode ọfa .
Ukpe yena yen a vwọ tu fan ẹbe rẹ ukoko na kpo ephẹrẹ rẹ Kyrgyz .
Enẹna , iniọvo ri ruiruo rẹ efanfan vwẹ oghọn ukoko rọhẹ Bishkek na fan ẹbe avwanre vwo kpo ephẹrẹ rẹ Kyrgyz kọke kọke .
Vwẹ ukpe rẹ 1998 , usuon rẹ Kyrgyzstan da ghwobọphiyọ ọbe kẹ Iseri rẹ Jihova nẹ ayen sa ga ẹga rayen odedede .
Ukoko na nabọ hẹrephiyọ re , avwanre vwo ighwoghwota re vrẹ 5,000 enẹna .
Asaọkiephana , avwanre vwo ẹko 25 vẹ ikoko 83 ra da jẹ Oyibo , Chinese , Kyrgyz , Russian , Turkish , Uighur , Uzbek , kugbe Ephẹrẹ rẹ Idin rẹ Russia .
Iniọvo nana eje ga Jihova kuẹgbe .
Jihova yen nẹrhẹ ewene nana eje vwomaphia .
Jihova ji wene akpeyeren mẹ .
Orua mẹ vwo igho - o , ẹgbukpe iyorin ọvo yen me kpo isikuru .
Dedena , Jihova reyọ ovwẹ vwọ wian kerẹ ọkpako , ọ je vwẹ ovwẹ vwo yono ihwo ri kpo isikuru nọ vwẹ shesheri .
Vwọrẹ uyota , Jihova vwo ẹgba ro se vwo ruẹ erọnvwọn ra vwẹ ẹro roro - o .
Obo me rhiẹromrẹ na yen mu vwe vwọ vuẹ ihwo efa kpahen Jihova , kidie ọyen Ọghẹnẹ rẹ emuvọvo cha ‘ sa bẹn kẹ - ẹ . ’ ​ — Mat .
19 : 26 .
Iseri rẹ Jihova yen teyenrọphia , ẹkẹvuọvo ọ rha herọ - ọ .
“ Gbe vwo iroro na vwẹ ohri rẹ ovwan , rẹ ovwan ji vwo vwẹ evun ri Kristi Jesu . ” ​ — FIL .
2 : 5 .
UNE : 17 , 13
Mavọ yen e se vwo vughe ohwo ro vwo ẹwẹn rẹ Ọghẹnẹ ?
Die yen e se yono mie ihwo ri vwo ẹwẹn rẹ Ọghẹnẹ ?
Diesorọ o vwo fo nẹ a davwẹngba vwo vwo “ iroro ri Kristi ” ?
1 , 2 . ( a ) Ẹro vọ yen ihwo buebun vwo ni oyerinkugbe rayen vẹ Ọghẹnẹ ?
( b ) Enọ vọ ri shekpahen oyerinkugbe rẹ avwanre vẹ Ọghẹnẹ yen a cha fuẹrẹn ?
ONIỌVO aye ọvo rọ dia Canada da ta : “ Oma vwerhen ovwẹ kidie me davwẹngba vwọ sẹro oyerinkugbe mẹ vẹ Jihova , rọ chọn vwẹ uko vwo yerẹn ghene ebẹnbẹn re kẹdẹ kẹdẹ . ”
Oniọvo ọshare ọvo rọ dia Brazil da ta : “ Orọnvwe rẹ avwanre ro te ẹgbukpe 23 re na , vọnre vẹ omavwerhovwẹn kidie avwanre nene odjekẹ rẹ Ọghẹnẹ . ”
Oniọvo ọvo rọ dia ẹkuotọ rẹ Philippines da je ta : “ Mi vwo ẹwẹn re dọe kidie mi vwẹ uphẹn kẹ ẹwẹn rẹ Ọghẹnẹ nẹ o sun vwe , ọyena nẹrhẹ ovwẹ se vwo omamọ oyerinkugbe vẹ iniọvo ri nẹ asan sansan rhe . ”
Eta tiọyena dje obo ro yovwin te re vwo vwo omamọ oyerinkugbe vẹ Ọghẹnẹ .
Ọtiọyena , gba nọ oma wẹn , ‘ Mavo mi se vwo ru oyerinkugbe mẹ vẹ Jihova ganphiyọ , rere ebruphiyọ re djunute na se vwo te vwe obọ ? ’
Jẹ , tavwen a ke kpahenphiyọ onọ yena , ofori nẹ a nabọ vwo ẹruọ rẹ oborẹ Baibol na ta kpahen ihwo ri vwo ẹwẹn rẹ Ọghẹnẹ .
Uyono nana cha kpahenphiyọ enọ erha .
( 1 ) Die yen o mudiaphiyọ ra vwọ dia ohwo ro vwo ẹwẹn rẹ Ọghẹnẹ ?
( 2 ) Idje vọ yen sa chọn avwanre uko vwo sikẹrẹ Ọghẹnẹ vrẹ obo ri jovwo ?
( 3 ) Mavọ yen ẹgbaẹdavwọn re vwo vwo “ iroro ri Kristi ” se vwo toroba omamọ oyerinkugbe rẹ avwanre vwori vẹ Ọghẹnẹ ?
Mavọ yen Baibol na phi ofẹnẹ phiyọ ohwo ro vwo ẹwẹn rẹ Ọghẹnẹ kugbe ohwo ro jẹ ẹwẹn rẹ Ọghẹnẹ evwo ?
Ọyinkọn Pọl chọn avwanre uko vwo vwo ẹruọ rẹ ofẹnẹ rọhẹ uvwre rẹ ‘ ohwo ro vwo [ “ ẹwẹn rẹ Ọghẹnẹ , ” NW ] ’ kugbe “ ohwo ro vwo [ “ ẹwẹn , ” NW ] na - a . ”
( Se 1 Kọrẹnt 2 : 14 - 16 . )
Die yen ofẹnẹ na ?
Vwo nene obo ro djere , “ ohwo ro vwo [ “ ẹwẹn , ” NW ] na - a ” cha sa rhiabọreyọ “ ẹse rẹ [ “ ẹwẹn , ” NW ] rẹ Ọghẹnẹ na - a , kidie ughẹghẹ ọ dia kẹ , o se vwo ẹruọ rọye - e . ”
Ẹkẹvuọvo , ‘ ohwo ro vwo [ “ ẹwẹn rẹ Ọghẹnẹ , ” NW ] ’ nabọ “ guẹdjọ rẹ emu ejobi , ” o ji vwo “ iroro ri Kristi . ”
Pọl bru avwanre uche , nẹ avwanre dia ihwo ri vwo ẹwẹn rẹ Ọghẹnẹ .
Die yen ofẹnẹ rẹ ohwo ro vwo ẹwẹn rẹ Ọghẹnẹ vẹ ohwo ro jẹ ẹwẹn rẹ Ọghẹnẹ evwo ?
4 , 5 .
Iruemu vọ yen e se vwo vughe ohwo ro jẹ ẹwẹn rẹ Ọghẹnẹ evwo ?
Ẹsosuọ , jẹ a ta ota kpahen ohwo ro jẹ ẹwẹn rẹ Ọghẹnẹ evwo .
Ihwo rẹ akpọ nana vwo ẹkuruemu rẹ ayen vwọ reyọ vwọtua ojevwe rẹ ugboma .
Pọl dje uruemu nana kerẹ “ [ “ ẹwẹn , ” NW ] ro ruẹ iruo . . . vwẹ evun rẹ emọ ri jẹ ọghọ evwo na . ”
( Ẹfe . 2 : 2 ) Ẹwẹn nana yen nẹrhẹ ihwo vwẹrokere oborẹ kohwo kohwo ruẹ .
Ọ nẹrhẹ ayen vwẹ urhurusivwe romobọ vwọ kobaro .
Ọtiọyena , buebun rayen ki ghwe ruẹ obo ri je ayen , ukperẹ ayen vwo ru ọhọre rẹ Ọghẹnẹ .
Ohwo ro jẹ ẹwẹn rẹ Ọghẹnẹ evwo , muẹ ẹwẹn rọyen eje kpahen otitivwe vẹ efe , yẹrẹ o roro nẹ ọyen yovwin nọ kohwo kohwo .
Die ọfa yen a sa ta kpahen ihwo ri jẹ ẹwẹn rẹ Ọghẹnẹ evwo ?
Ihwo tiọyena muomaphiyọ “ iruo rẹ ugboma ” na . ( Gal .
5 : 19 - 21 ) Vwẹ ọbe rẹsosuọ ro si vwo rhe Inenikristi rehẹ ukoko rẹ Kọrẹnt , ọyinkọn Pọl de djunute erọnvwọn efa re se vwo vughe ihwo ri titi ojevwe rẹ ugboma .
Ọ tare nẹ ayen sua ẹghwọ , phiẹ ohra phiyọ asan , titi eghrẹn , ji muẹ ohwohwo kpo aguare . Vwọba , ọ da je tanẹ ayen muọghọ kẹ ogangan rẹ usuo - on , ayen egbaudi kugbe egbọre .
Ọtiọyena ayen fobọ she , siẹrẹ ọdavwini da rhe .
( Isẹ 7 : 21 , 22 ) Jud tobọ tanẹ obrabra rayen cha gan te ẹdia rẹ ayen rhe che “ vwo [ “ ẹwẹn ọfuanfon , ” NW ] na - a . ” ​ — Jude 18 , 19 .
Iruemu vọ yen e se vwo vughe ohwo ro vwo ẹwẹn rẹ Ọghẹnẹ ?
Die kọyen o mudiaphiyọ ra vwọ dia ohwo ro vwo ẹwẹn rẹ Ọghẹnẹ ?
Vwọ fẹnẹ ihwo ri jẹ ẹwẹn rẹ Ọghẹnẹ evwo , ihwo ri vwo ẹwẹn rẹ Ọghẹnẹ vwẹ ẹga rẹ Ọghẹnẹ vwọ kobaro .
Ayen davwẹngba vwọ “ vwẹ ẹro kere Ọghẹnẹ . ” ( Ẹfe .
5 : 1 ) Ọnana mudiaphiyọ nẹ ayen davwẹngba vwo vwo iroro rẹ Jihova vwẹ korhiẹn korhiẹn rẹ ayen che bru .
Ọghẹnẹ , ọyen obọdẹn rẹ ohwo vwọ kẹ ayen .
Vwọ fẹnẹ ihwo ri jẹ ẹwẹn rẹ Ọghẹnẹ evwo , ayen guọnọ ru ọhọre rẹ Ọghẹnẹ vwẹ kẹdia kẹdia rẹ akpeyeren .
( Une 119 : 33 ; 143 : 10 ) Ukperẹ ayen vwọ djẹ nene iruo rẹ ugboma na , ihwo ri vwo ẹwẹn rẹ Ọghẹnẹ davwẹngba vwo dje “ omamọ rẹ [ “ ẹwẹn ọfuanfon , ” NW ] na ” phia .
( Gal . 5 : 22 , 23 ) Odjefiotọ rẹ obo ro mudiaphiyọ re vwo vwo ẹwẹn rẹ Ọghẹnẹ kẹ ọna : Ohwo rọ tẹn ona rẹ ekiẹchuọ , a sa tanẹ o vwo ẹwẹn rẹ eki .
Vwẹ idjerhe vuọvo na , ohwo da je nabọ mu ẹwẹn kpahen ẹga rẹ Oghẹnẹ , a sa tanẹ ohwo na vwo ẹwẹn rẹ Ọghẹnẹ .
Die yen Baibol na ta kpahen ihwo ri vwo ẹwẹn rẹ Ọghẹnẹ ?
Baibol na ta omamọ ota kpahen ihwo ri vwo ẹwẹn rẹ Ọghẹnẹ .
Matiu 5 : 3 da ta : “ Ebruba kẹ igbere vwẹ erhi , kidie uvie rẹ odjuvwu kọ dia ọrayen . ”
Rom 8 : 6 dje obo ro yovwin te re vwo mu ẹwẹn kpahen ẹga rẹ Ọghẹnẹ , ọ da ta : “ Ra [ vwọ ] vwẹ iroro kpahe ugboma kẹ ughwu , ẹkẹvuọvo ra [ vwọ ] vwẹ iroro kpahe [ “ ẹwẹn , ” NW ] hẹ arhọ vẹ ufuoma . ”
Avwanre de mu ẹwẹn kpahen ekuakua ri churobọ si ẹga rẹ Ọghẹnẹ , ọyena cha nẹrhẹ e vwo ẹwẹn re dọe , ji vwo ufuoma vẹ Ọghẹnẹ kugbe iphiẹrophiyọ rẹ arhọ rẹ bẹdẹ bẹdẹ .
Diesorọ a vwọ guọnọ ẹgbaẹdavwọn ra sa vwọ sẹro rẹ oyerinkugbe rẹ avwanre vẹ Jihova ?
Ẹkẹvuọvo , akpọ re de yerẹn na pha brabra .
Rọ vwọ dianẹ ihwo ri titi ojevwe rẹ ugboma yen riariẹ avwanre phiyọ na , ọ guọnọ ẹgbaẹdavwọn rẹ ọkieje e ki se mu ẹwẹn kpahen ẹga rẹ Ọghẹnẹ .
A rha vwẹ Ota rẹ Ọghẹnẹ vwọ ghẹrẹ oma rẹ ohwo - o , kọ cha lọhọ ra vwọ reyọ vwọ tua ojevwe rẹ ugboma rọ dia ẹbẹre ọvo rẹ ẹwẹn rẹ akpọ nana .
Mavọ yen a sa vwọ sẹro rẹ oma rẹ ohwo ?
Mavọ yen e se vwo ru oyerinkugbe rẹ avwanre vẹ Jihova ganphiyọ ?
( a ) Die yen sa nẹrhẹ oyerinkugbe rẹ avwanre vẹ Jihova ganphiyọ ?
( b ) Udje rẹ ihwo vọ yen a cha fuẹrẹn ?
Ọmọ sa ghwanre tedje siẹrẹ ọ da vwẹrokere omamọ uruemu ro rhe ọsẹ vẹ oni rọyen .
Vwẹ idjerhe vuọvo na , oyerinkugbe rẹ avwanre vẹ Ọghẹnẹ sa ganphiyọ siẹrẹ a da vwẹrokere omamọ rẹ udje rẹ igbeyan rẹ Ọghẹnẹ .
Vwọba , ihwo re djẹ nene ojevwe rẹ ugboma sa dia orhọ - esio kẹ avwanre .
( 1 Kọr . 3 : 1 - 4 ) Baibol na vọnre vẹ ikuegbe rẹ ihwo re dia omamọ rẹ udje kugbe ihwo re dia orharhe rẹ udje .
Ẹkẹvuọvo , rọ vwọ dianẹ avwanre guọnọ ru oyerinkugbe rẹ avwanre vẹ Jihova ganphiyọ na , a cha fuẹrẹn idje rẹ ihwo sansan ra sa vwẹrokeri .
E jẹ a fuẹrẹn udje rẹ Jekọp , Meri , kugbe Jesu .
Die yen e se yono nẹ udje rẹ Jekọp vẹ Meri ?
( Ni ẹkoreta 10 )
Mavọ yen Jekọp vwo djephia nẹ ọyen vwo ẹwẹn rẹ Ọghẹnẹ ?
Jekọp hirharoku ebẹnbẹn sansan kirobo rọ je hepha kẹ buebun rẹ avwanre nonẹna .
Oniọvo rọyen Isọ guọnọ teyọn hwe .
Vwọba , ọgọ rọyen je davwẹngba rọ vwọ ghwa re .
Ẹkẹvuọvo , Jekọp djerephia nẹ ọyen vwo ẹwẹn rẹ Ọghẹnẹ , dede nẹ ihwo ri jẹ ẹwẹn rẹ Ọghẹnẹ evwo yen riarierẹ phiyọ .
O vwo esegbuyota kpahen oborẹ Ọghẹnẹ ve kẹ Ebraham , ọ da je nabọ vwẹrote orua rọyen ro che ruiruo oghẹresan vwo toroba orugba rẹ ọhọre rẹ Ọghẹnẹ . ( Jẹn .
28 : 10 - 15 ) Jekọp vwẹ eta vẹ uruemu vwo djephia nẹ ọyen guọnọ ru ọhọre rẹ Ọghẹnẹ .
Kerẹ udje , ọke rẹ oshọ rẹ Isọ vwo muo , o de kperi se Ọghẹnẹ : “ Sivwe , me rẹ wẹ . . .
Wọ tare nẹ , Mi ru we yovwi , ki mi ru uvwiẹ wẹn kiri ehavwo rẹ urhie . ” ( Jẹn .
32 : 6 - 12 ) O muẹro dẹn nẹ Jekọp nabọ vwo imuẹro rẹ oborẹ Jihova ve vwọ kẹ kugbe esẹ ride rọyen , ọ je guọnọ ru obo ri shephiyọ vẹ ọhọre rẹ Ọghẹnẹ .
Die yen e se yono nẹ udje rẹ Meri ?
( Ni ẹkoreta 11 )
Mavọ yen Meri vwo djephia nẹ ọyen vwo ẹwẹn rẹ Ọghẹnẹ ?
Gbe rhe ni udje rẹ Meri .
Die nẹrhẹ Jihova sane Meri nẹ ọ dia oni rẹ Jesu ?
Kidie o vwọ ẹwẹn rẹ Ọghẹnẹ .
Mavọ yen avwanre ru riẹn ?
O dje ọnana phia womarẹ eta ro vwo jiri Ọghẹnẹ ọke rọ vwọ kọn kpo asan rẹ Ẹlizabẹt vẹ Zakaraya .
( Se Luk 1 : 46 - 55 . )
Oborẹ Meri tare djerephia nẹ o vwo ẹguọnọ okokodo kpahen Ota rẹ Ọghẹnẹ , ọ je nabọ riẹn eta re si phiyọ ẹbẹre ra vwẹ Hibru si vwẹ Baibol na . ( Jẹn . 30 : 13 ; 1 Sam .
2 : 1 - 10 ; Mal . 3 : 12 ) Noso nẹ , dede nẹ Josẹf vẹ Meri ghwa rọvwọn nu obọ , ayen mroma tavwen e ki vwiẹ Jesu - u .
Die yen ọyena djephia ?
Ọyena ghwe djephia nẹ ayen mu ẹwẹn kpahen eruo rẹ ọhọre rẹ Jihova vwọ vrẹ urhurusivwe rẹ ugboma .
( Mat . 1 : 25 ) Ọke vwọ yanran na , Meri da nabọ jokaphiyọ erọnvwọn sansan re phiare vwẹ akpeyeren rẹ Jesu , ọ da je nabọ kerhọ kẹ eta rẹ aghwanre re nẹ unu rọyen cha .
Ọtiọyena , Meri “ de phi eta nana vwọ hẹ evun . ”
( Luk 2 : 51 ) Ọ guọnọ mrẹ orugba rẹ ọhọre rẹ Ọghẹnẹ kpahen Mesaya na .
Udje rẹ Meri nẹrhẹ a riẹn obo ra sa vwọ vwẹ ọhọre rẹ Ọghẹnẹ vwọ kobaro vwẹ akpeyeren .
( a ) Idjerhe vọ yen Jesu vwọ vwẹrokere Ọsẹ rọyen ?
( b ) Mavọ yen avwanre sa vwọ vwẹrokere udje rẹ Jesu ?
( Ni uhoho rẹsosuọ na . )
Udje rẹ Jesu yen ma kenu usun rẹ idibo rẹ Ọghẹnẹ eje re dia akpọ na dẹvure .
Jesu djerephia womarẹ aghwoghwo rọyen vẹ obo ro yeren akpọ wan , nẹ ọyen guọnọ vwẹrokere Jihova rọ dia Ọsẹ rọyen .
Iroro rọyen vẹ uruemu ro djephia nabọ họhọ ọ rẹ Ọghẹnẹ , o ji ru ọhọre rẹ Ọghẹnẹ vwẹ akpeyeren rọyen eje .
( Jọn 8 : 29 ; 14 : 9 ; 15 : 10 ) Kerẹ udje , reyọ oborẹ Aizaya ta kpahen uruemu rẹ erorokẹ ro rhe Jihova , vwọ vwanvwe oborẹ Mak ta kpahen Jesu .
( Se Aizaya 63 : 9 ; Mak 6 : 34 . )
Vwo muegbe wọ vwọ vwẹrokere Jesu vwo dje erorokẹ phia kọke kọke wọ da mrẹ ihwo re guọnọ ukẹcha ?
Vwọba , Jesu nabọ muomaphiyọ aghwoghwo rẹ iyẹnrẹn esiri rẹ Uvie na .
( Luk 4 : 43 ) Enana ghwa iruemu evo re vwo vughe ohwo ro vwo ẹwẹn rẹ Ọghẹnẹ .
13 , 14 . ( a ) Die yen e se yono mie iniọvo ri vwo ẹwẹn rẹ Ọghẹnẹ nonẹna ?
( b ) Djunute udje ọvo .
Vwọ vrẹ ihwo re djunute vwẹ Baibol na , o ji vwo ihwo buebun nonẹna re davwẹngba mamọ rere ayen sa vwọ vwẹrokere Jesu .
Ọkiọvo wo vwo oniso rẹ ihwo evo tiọyen ri vwo oruru ọgangan kpahen iruo rẹ aghwoghwo na , ri vwo uruemu rẹ erorokẹ , yẹrẹ ri vwo iruemu iyoyovwin efa .
Dede nẹ ihwo tiọyena họnra vwọsua ovwiẹrẹ vẹ ẹdia ri jẹgba , ayen davwẹngba vwo dje omamọ rẹ uruemu phia ọkieje .
Rachel rọ dia oniọvo aye vwẹ Brazil , da ta : “ Dẹvure , me sa nabọ sẹn omamọ osẹnvwe - e , kidie mi vwo uruemu me vwọ djẹ nene iwun ri she rhe .
Ukuko na , uyono rẹ Baibol re vwo mu kẹ vwẹ da nẹrhẹ ovwẹ ru ewene .
Ọ lọhọre - e , ẹkẹvuọvo ewene na rhi nẹrhẹ akpeyeren mẹ yovwinphiyọ , ọ jẹ nabọ kẹ vwẹ omavwerhovwẹn . ”
Reylene rọ dia oniọvo aye rọhẹ ẹkuotọ rẹ Philippines , hirharoku egbabọse rọ fẹnẹ ọyena .
O mu ẹwẹn rọyen eje kpahen ẹbe eyono ride , kugbe obo rọ sa vwọ mrẹ omamọ rẹ iruo je dia ohwo rode vwẹ akpọ na .
Ọ da ta : “ Ememerha na , obo me tẹnrovi vwẹ ẹga rẹ Jihova da rhe chọrọ ovwẹ ẹro .
Mi de rhi noso nẹ emuọvo rọ ghanre nẹ iruo mẹ shesheri , ghwrẹ juvwe vwo .
Ukuotọ rọyen , me da rhoma mu ẹwẹn kpahen ẹga rẹ Jihova . ”
Asaọkiephana , ọ vwẹroso ive rẹ Jihova rọhẹ Matiu 6 : 33 , 34 .
Reylene da ta : “ Me riẹnre dẹn nẹ Jihova cha vwẹrote vwe ! ”
Ọkiọvo wo vughe ohwo ọvo vwẹ ukoko wẹn ro vwo oka rẹ esegbuyota tiọyena .
O rhe fo nẹ wọ vwẹrokere , kirobo rọ je vwẹrokere Kristi ? ​ — 1 Kọr .
11 : 1 ; 2 Tẹsa .
3 : 7 .
15 , 16 . ( a ) Mavọ yen a sa vwọ vwẹrokere Jesu ?
( b ) Mavọ yen e se vwo vwo “ iroro ri Kristi ” ?
Mavọ yen avwanre ohwo vuọvo sa vwọ vwẹrokere Kristi ?
Baibol na djere vwẹ 1 Kọrẹnt 2 : 16 nẹ ofori re vwo vwo “ iroro ri Kristi . ”
Ẹkẹvuọvo , a cha davwẹngba vwọ riẹn iroro rẹ Kristi kugbe oka rẹ ohwo rọ hepha , tavwen a ke sa vwẹrokere .
Ọke yena , ke se nene udje rọyen kpẹkpẹkpẹ .

Jesu tẹnrovi oyerinkugbe rọyen vẹ Jihova .
Ọtiọyena , siẹrẹ avwanre da sa vwẹrokere Jesu , jẹ avwanre vwẹrokere Ọghẹnẹ .
Ọnana ghwe dje obo rọ ghanre te re vwo vwo oka rẹ iroro ro rhe Jesu .
Mavọ yen e se vwo ru ọnana ?
Idibo rẹ Jesu rhiẹromrẹ igbevwunu sansan ro ruru , ayen nyo eta rọyen , ayen mrẹ obo ro nene koka koka rẹ ihwo yerin wan , ayen je mrẹ obo rọ vwẹ irhi rẹ Ọghẹnẹ vwọba akpọ yerin .
Ayen da ta : “ Avwanre kẹ iseri rẹ emu na ejobi ro ruru . ”
( Iruo 10 : 39 ) Nonẹna , avwanre cha sa mrẹ Jesu - u .
Ẹkẹvuọvo , Jihova dje ẹguọnọ phia rọ vwọ kẹ avwanre Baibol na re si ikuegbe rẹ akpeyeren rẹ Jesu phiyọ .
A cha nabọ vwo iroro rẹ Kristi siẹrẹ e de se ẹbe rẹ Matiu , Mak , Luk kugbe Jọn , ji roro kpahen ayen .
Ọke yena , ka sa nabọ “ vwẹ ẹro kere ” Jesu , ji vwo “ iroro ọvuọvo ” ro rhere . ​ — 1 Pita 2 : 21 ; 4 : 1 .
Erere vọ yen che te avwanre obọ siẹrẹ e de vwo iroro rẹ Kristi ?
Erere vọ yen che te avwanre obọ siẹrẹ e de vwo iroro rẹ Kristi ?
Kirobo rẹ omamọ rẹ emu nẹrhẹ oma rẹ ohwo sasa ye , ọtiọyen iroro rẹ Kristi na ji che ru oyerinkugbe rẹ avwanre vẹ Jihova ganphiyọ .
Ememerha na , avwanre me rhe riẹn oborẹ Jesu che ru vwẹ ẹdia sansan .
Ọyena cha chọn avwanre uko vwo brorhiẹn ri shephiyọ vẹ ẹwẹn obrorhiẹn rẹ avwanre , o ji che si avwanre kẹrẹ Ọghẹnẹ .
E gbe jẹ ebruphiyọ nana eje mu avwanre vwo “ ku Ọrovwavwanre Jesu Kristi phihọ . ” ​ — Rom 13 : 14 .
Die yen uyovwinrota ra fuẹrẹn cha na yono uwe kpahen ohwo ro vwo ẹwẹn rẹ Ọghẹnẹ ?
Uyono nana chọn avwanre uko vwọ mrẹ obo ro mudiaphiyọ ra vwọ dia ohwo ro vwo ẹwẹn rẹ Ọghẹnẹ .
Ọ je chọn avwanre uko vwọ mrẹvughe nẹ avwanre sa vwẹrokere omamọ rẹ udje rẹ ihwo sansan ri vwo ẹwẹn rẹ Ọghẹnẹ .
Ukuotọ rọyen , a da je ta ota kpahen oborẹ “ iroro rẹ Kristi ” sa chọn avwanre uko vwo sikẹrẹ Ọghẹnẹ .
Jẹ , o ji vwo ẹbẹre efa re ji rhi djunute - e .
Kerẹ udje , mavọ yen a sa vwọ riẹn oborẹ oyerinkugbe rẹ avwanre vẹ Ọghẹnẹ gan te ?
Die ọfa yen sa chọn avwanre uko vwo vwo omamọ oyerinkugbe vẹ Ọghẹnẹ ?
Mavọ yen oyerinkugbe rẹ avwanre vẹ Ọghẹnẹ vwo djobọte akpeyeren re kẹdẹ kẹdẹ rẹ avwanre ?
Uyono rọ vwọ kpahen ọnana cha kpahenphiyọ enọ nana .
“ Yan vwẹ evun rẹ [ “ ẹwẹn , ” NW ] na . ” ​ — GAL .
5 : 16 .
UNE : 22 , 75
Die yen a cha fuẹrẹn siẹrẹ a da guọnọ riẹn oborẹ oyerinkugbe rẹ avwanre vẹ Ọghẹnẹ gan te ?
Die yen avwanre che ru , rere a sa vwọ yan obaro kerẹ ihwo ri vwo ẹwẹn rẹ Ọghẹnẹ ?
Mavọ yen ẹwẹn rẹ Kristi rẹ avwanre vwori se vwo djobọte akpeyeren re kẹdẹ kẹdẹ rẹ avwanre ?
1 , 2 .
Die yen oniọvo ọvo niso kpahen oyerinkugbe rọyen vẹ Jihova , kẹ die yen o ru kpahọn ?
ROBERT bromaphiyame ọke rọ vwọ hẹ eghene , ẹkẹvuọvo uyota na te re ubiudu - u .
Ọ da ta : “ Mi ru emu vuọvo rọ chọre - e .
Me họhọ ohwo ro vwo omamọ rẹ oyerinkugbe vẹ Jihova , kidie mi kpo uyono ọkeneje , kukpe kukpe yen me je vwọ reyọ ọkobaro ubrọke .
Ẹkẹvuọvo , emu ọvo she chọ . ”
Robert rọvwọn nu tavwen ọ ke rhe riẹn obo ri she chọ .
Ọ vẹ aye rọyen vwẹ ẹkuruemu rẹ ayen vwọ heha ra da nọ ohwohwo enọ ri shekpahen Baibol na .
Kidie nẹ awọ rẹ aye na nabọ ghwotọ vwevunrẹ ukoko na , enọ na rha bẹn kẹ - ẹ .
Ẹkẹvuọvo , eha na nẹrhẹ oma vua Robert , kidie ọ pha bẹnbẹn rọ sa vwọ kpahenphiyọ e rọyen .
Ọ da ta : “ Kọ ghwa họhọ nẹ me riẹn emu vuọvo - o .
Me da ta kẹ oma mẹ , ‘ Ofori nẹ me jowọ ro fori rere me sa vwọ dia omamọ rẹ ọgbuyovwin rẹ orua . ’
” Ọ da ghene jowọ ro fori .
Robert da ta : “ Ki mi rhi muomaphiyọ uyono rẹ Baibol , ememerha na erianriẹn mẹ de rhi kodophiyọ .
Ki mi rhi vwo ẹruọ rẹ uyota na , ma rho kparobọ , uyono na nẹrhẹ ovwẹ se vwo omamọ rẹ oyerinkugbe vẹ Jihova . ”
( a ) Die yen ikuegbe rẹ Robert na yono avwanre ?
( b ) Enọ vọ yen a cha kpahenphiyọ ?
O vwo erọnvwọn eghanghanre evo re se yono nẹ ikuegbe rẹ Robert na .
E de vwo erianriẹn evo kpahen Baibol na , ji vwo uruemu re vwo kpo uyono ọkeneje , ọ dia ọyen e che vwo vwo omamọ rẹ oyerinkugbe vẹ Jihova - a .
O toro oborẹ avwanre yan obaro te vwevunrẹ ukoko na - a , e ji se ru yovwinphiyọ . ( Fil .
3 : 16 ) Rere a sa vwọ yan obaro ọkieje , avwanre cha kpahenphiyọ enọ erha nana : ( 1 ) Mavọ yen a sa vwọ riẹn oborẹ oyerinkugbe rẹ avwanre vẹ Ọghẹnẹ gan te ?
( 2 ) Mavọ e se vwo vwo omamọ oyerinkugbe vẹ Ọghẹnẹ , je yan obaro vwevunrẹ ukoko na ?
( 3 ) Mavọ yen omamọ oyerinkugbe vẹ Jihova sa vwọ chọn avwanre uko vwẹ akpeyeren re kẹdẹ kẹdẹ ?
Amono yen uchebro rọhẹ Ẹfesọs 4 : 23 , 24 shekpahen ?
Avwanre vwo kurhẹriẹ rhe ukoko na , avwanre de ru ewene ro djobọte kẹdia kẹdia rẹ akpeyeren rẹ avwanre .
Ewene na dobọji ọke rẹ avwanre ghwe vwo bromaphiyame nu - u .
Baibol na bru avwanre uche nẹ , a “ vwẹ ọkeneje vwo ru ẹgba iroro [ rẹ avwanre ] phiyọ ọkpokpọ . ” ( Ẹfe .
4 : 23 , 24 ) Ọtiọyena , avwanre guọnọ ewene rẹ ọkeneje , kidie avwanre gbare - e .
Ofori nẹ e ru oyerinkugbe rẹ avwanre vẹ Jihova ganphiyọ , ọ da tobọ dianẹ avwanre ga Jihova krẹre . ​ — Fil .
3 : ​ 12 , 13 .
Enọ vọ yen a sa vwọ fuẹrẹn oma rẹ avwanre ?
Ofori nẹ a fuẹrẹn oma rẹ avwanre , siẹrẹ a da guọnọ sẹro rẹ oyerinkugbe avwanre vẹ Ọghẹnẹ , ji ruo yovwinphiyọ .
E jẹ ohwo vuọvo nọ oma rọyen enọ nana : ‘ Mi se vwo oniso rẹ ewene evo ri mu ruru ri djerephia nẹ me yan obaro kerẹ ohwo ro vwo ẹwẹn rẹ Ọghẹnẹ ?
Uruemu mẹ họhọ ọ rẹ Kristi ?
Ọke me da hẹ uyono , die yen uruemu mẹ djephia kpahen oborẹ oyerinkugbe mẹ vẹ Jihova gan te ?
Die yen eta mẹ djephia kpahen ovwẹ ?
Die yen uyono romobọ mẹ , irhuon vẹ osẹnvwe mẹ , yẹrẹ uruemu mẹ kpahen ọghwọku ra vwọ kẹ vwẹ se djephia kpahen ovwẹ ?
Die yen mi ruẹ siẹrẹ mi de hirharoku edavwini ?
Me yan obaro te asan me da riẹn iyono ikokodo rẹ Baibol na re ? ’ ( Ẹfe .
4 : 13 ) Ẹkpahọnphiyọ rẹ enọ nana sa chọn avwanre uko vwọ riẹn oborẹ oyerinkugbe rẹ avwanre vẹ Jihova gan te .
Die ọfa yen sa chọn avwanre uko vwọ riẹn oborẹ oyerinkugbe rẹ avwanre vẹ Ọghẹnẹ gan te ?
Ọkiọvo , ihwo efa sa chọn avwanre uko vwọ riẹn oborẹ oyerinkugbe rẹ avwanre vẹ Jihova gan te .
Ọyinkọn Pọl tare nẹ ohwo ro vwo ẹwẹn rẹ Ọghẹnẹ - ẹ , cha sa riẹn sẹ obo ro ruẹ chọre vwẹ ẹro rẹ Ọghẹnẹ - ẹ .
Ẹkẹvuọvo , ohwo ro vwo ẹwẹn rẹ Ọghẹnẹ riẹn obo re chọre vwẹ ẹro rẹ Ọghẹnẹ . ( 1 Kọr .
2 : 14 - 16 ; 3 : 1 - 3 ) Ekpako ri vwo ẹwẹn rẹ Kristi fobọ vwo oniso rẹ ohwo rọ guọnọ vwiẹrẹ vwẹ iruo rẹ ẹga na .
Ayen de bru avwanre uche , ofori nẹ avwanre reyọ .
Avwanre de ru ọtiọyen , ọyena che djephia nẹ avwanre guọnọ ru oyerinkugbe rẹ avwanre vẹ Jihova ganphiyọ . ​ — Aghwo .
7 : 5 , 9 .
Diesorọ a vwọ tanẹ erianriẹn rẹ Baibol na ọvo cha sa nẹrhẹ e vwo omamọ rẹ oyerinkugbe vẹ Jihova - a ?
Karophiyọ nẹ erianriẹn rẹ Baibol na ọvo cha sa nẹrhẹ e vwo omamọ rẹ oyerinkugbe vẹ Jihova - a .
Ovie Solomọn riẹn erọnvwọn buebun kpahen Jihova .
Eta rẹ aghwanre rọyen hẹ evunrẹ Baibol na .
Jẹ , ọ sa fuevun te oba - a .
( 1 Ivie 4 : 29 , 30 ; 11 : 4 - 6 ) Ọtiọyena , vwọba erianriẹn rẹ Baibol , die ọfa yen a guọnọre ?
Ofori nẹ avwanre ru oyerinkugbe rẹ avwanre vẹ Jihova ganphiyọ ọkeneje . ( Kọl .
2 : 6 , 7 ) Mavọ yen e se vwo ru ọyena ?
8 , 9 . ( a ) Die yen cha chọn avwanre uko vwo vwo esegbuyota rọ nabọ ghwotọ ?
( b ) Die yen muẹ avwanre vwo yono ji roro kpahen obo re yonori ?
( Ni uhoho rẹsosuọ na . )
Pọl vwẹ uchebro kẹ Inenikristi rẹ ẹgbukpe ujorin ẹsosuọ nẹ ayen “ ru kerẹ omiragua . ” ( Hib .
6 : 1 ) Owọẹjẹ vọ yen cha nẹrhẹ e se ru oborẹ Pọl tare na ?
Ọvo rọyen , ọyen re vwo yono ọbe na , “ Sẹro rẹ Oma rẹ Ovwan Vwẹ Evun rẹ Ẹguọnọ rẹ Ọghẹnẹ . ”
Wo de yono ọbe yena nẹ ọtonphiyo re duvwun oba , ku wọ sa nabọ vwẹ irhi rẹ Baibol vwo ruiruo vwẹ akpeyeren wẹn .
Wo de yono ọbe yena re nu , wọ sa guọnọ ẹbe efa re je sa chọn wẹ uko vwo ru esegbuyota wẹn gan . ( Kọl .
1 : 23 ) Wọ nabọ ghwọrọ ọke vwo roro kpahen oborẹ wo yono , je nẹrhovwo rhe Jihova nẹ ọ chọn wẹ uko vwo ru nene ayen ?
Karophiyọ nẹ ẹwẹn ra vwọ yọnrọn irhi rẹ Ọghẹnẹ ji ru oborẹ re vwerhen Jihova ivun , yen muẹ avwanre vwo yono ji roro kpahen obo re yonori .
( Une 40 : 8 ; 119 : 97 ) Vwọba , avwanre je davwẹngba vwọ kẹnoma kẹ erọnvwọn re sa gbowọphiyọ oyerinkugbe rẹ avwanre vẹ Jihova . ​ — Taitọs 2 : 11 , 12 .
Die yen sa chọn ighene uko vwo ru oyerinkugbe rayen vẹ Jihova ganphiyọ ?
Ighene , o vwo oborẹ ovwan tẹnrovi vwẹ ẹga rẹ Jihova ?
Oniọvo ọshare ọvo rọ ga vwẹ Bẹtẹl vwo ẹkuruemu ro vwo nene ihwo re guọnọ bromaphiyame ta ota kuẹgbe tavwen ọrhuẹrẹphiyotọ osikoko rẹ okinriariẹ ke tuanphiyọ .
Buebun rayen ighene .
Oniọvo na me nọ ayen kpahen oborẹ ayen tẹnrovi vwẹ ẹga rẹ Jihova .
Ọke buebun na , ẹkpahọnphiyọ rẹ buebun rayen ko ghwe djephia nẹ ayen vwo oborẹ ayen tẹnrovi . Ayen guọnọ ro ẹga rẹ ọkieje yẹrẹ ga vwẹ asan ra da ma guọnọ ukẹcha .
Jẹ , evo herọ ri ghwe vwo oborẹ ayen tẹnrovi - i .
Ọkiọvo , ọ sa dianẹ ayen je rhe riẹn obo rọ ghanre te re vwo vwo obo ra tẹnrovi vwẹ ẹga rẹ Jihova - a .
Wọ da dia eghene , gba nọ oma wẹn : ‘ Me vwobọ vwẹ iruo rẹ ẹga na fikirẹ ọsẹ vẹ oni mẹ ?
Mi vwo omamọ oyerinkugbe vẹ Jihova ? ’
Vwọrẹ uyota , ofori nẹ avwanre eje vwo obo ra tẹnrovi vwẹ ẹga rẹ Jihova .
E de ru ọtiọyen , ọ cha chọn avwanre uko vwo ru oyerinkugbe rẹ avwanre vẹ Jihova ganphiyọ . ​ — Aghwo .
12 : 1 , 13 .
( a ) Die yen ofori nẹ avwanre ru rere a sa vwọ nabọ yan obaro ?
( b ) Udje rẹ Baibol vọ yen a sa vwẹrokere ?
Siẹrẹ avwanre de vwo oniso rẹ asan ra da vwiẹrẹ nu , ofori nẹ avwanre wian kpahọn rere a sa vwọ yan obaro .
Ọ ghanre mamọ ra vwọ dia ohwo ro vwo omamọ rẹ oyerinkugbe vẹ Jihova .
Kidie ọyen ota rẹ arhọ vẹ ughwu .
( Rom 8 : 6 - 8 ) Ẹkẹvuọvo , ohwo de yerin tedje vwevunrẹ ukoko na , ọ dia ọyen o vwo mudiaphiyọ nẹ ohwo na gbare - e .
Dede nẹ ẹwẹn ọfuanfon rẹ Jihova sa chọn avwanre uko vwọ yan obaro , ọ guọnọ ẹgbaẹdavwọn mie avwanre .
John Barr rọ dia ọvo usun rẹ Ẹko Rọvwẹrote na dẹvure vwo dje kpahen Luk 13 : 24 , ọ da ta : “ Buebun rayen sheri , kidie ayen nabọ yono rere ayen sa vwọ yan obaro - o . ”
Ofori nẹ avwanre vwẹrokere Jekọp ro nene amakashe họnre te asan rọ da kẹ ebruphiyọ .
( Jẹn . 32 : 26 - 28 ) Dede nẹ uyono rẹ Baibol vwerhan , jẹ ofori nẹ a karophiyọ nẹ Baibol na dia ọbe rẹ osia re di se vwo brọke kufia - a .
Ofori nẹ avwanre nabọ hiẹ guọnọ efe re sa chọn avwanre uko .
Muomaphiyọ uyono rẹ Baibol na , wo mi ji roro kokodo kpahen oborẹ wo se
Yeren akpọ nene oborẹ wo yono
Jẹ ẹwẹn ọfuanfon rẹ Ọghẹnẹ sun we
Rhiabọreyọ ukẹcha mie ihwo efa
12 , 13 . ( a ) Die yen cha chọn avwanre uko vwo ru nene Filipae 2 : 5 ?
( b ) Mavọ yen udje vẹ uchebro rẹ ọyinkọn Pita sa vwọ chọn avwanre uko ?
( c ) Die yen wo se ru vwọ yan obaro ?
( Ni ekpeti na “ Oborẹ Wo se Ru Vwọ Yan Obaro . ” )
Ẹwẹn ọfuanfon na cha chọn avwanre uko vwo wene iroro rẹ avwanre , siẹrẹ a da davwẹngba vwo ru oyerinkugbe rẹ avwanre vẹ Jihova ganphiyọ .
Ọ cha nẹrhẹ e se vwo iroro rẹ Kristi . ( Fil .
2 : 5 ) Vwọba , ọ cha chọn avwanre uko vwo si urhurusivwe rẹ ugboma nẹ ẹwẹn rẹ avwanre .
Ọtiọyena , ke se vwo iruemu re cha nẹrhẹ oma vwerhen Jihova .
( Gal . 5 : 16 , 22 , 23 ) Wo jẹ oshọ mu we siẹrẹ wo de noso nẹ ojevwe rẹ ugboma ganre mamọ vwẹ ẹwẹn wẹ - ẹn .
Wọ da yare ukẹcha rẹ ẹwẹn ọfuanfon rẹ Jihova , ọ cha nẹrhẹ wo se wene iroro wẹn kpo ọ ro shephiyọ ọhọre rọyen .
( Luk 11 : 13 ) Karophiyọ nẹ ọyinkọn Pita sheri abọ buebun .
( Mat . 16 : 22 , 23 ; Luk 22 : 34 , 54 - 62 ; Gal .
2 : 11 - 14 ) Ẹkẹvuọvo , ofu dje re - e .
Womarẹ ukẹcha rẹ Jihova , ememerha na , Pita de rhi vwo iroro rẹ Kristi .
Ọ je sa dia ọtiọyen kẹ avwanre .
Ukuko na , Pita da tobọ vuẹ avwanre erọnvwọn evo re sa chọn avwanre uko .
( Se 2 Pita 1 : 5 - 8 . )
Avwanre da “ pharhe ” vwo vwo iruemu kerẹ omaẹriẹnsuon , akoechiro , kugbe ẹguọnọ rẹ imoni , ka sa yan obaro vwẹ ẹga rẹ Jihova .
Ofori nẹ wọ nọ oma wẹn onọ nana kẹdẹ kẹdẹ : ‛ Uruemu vọ yen me cha wian kpahen nonẹna rere me sa vwọ yan obaro ? ’
E de vwo omamọ rẹ oyerinkugbe vẹ Jihova , mavọ yen o che djobọte akpeyeren rẹ avwanre ?
Iroro rẹ Kristi rẹ avwanre vwori na che djobọte eta vẹ uruemu rẹ avwanre vwẹ obẹ isikuru kugbe asan rẹ avwanre de ruiruo , o ji che djobọte orhiẹn sansan rẹ avwanre brẹ .
Kidie orhiẹn rẹ avwanre se djephia sẹ avwanre ghene vwẹrokere Jesu .
Kerẹ ihwo ri vwo ẹguọnọ rẹ Ọghẹnẹ , avwanre guọnọ kẹnoma kẹ kemu kemu ro se miovwo oyerinkugbe rẹ avwanre vẹ Jihova .
Iroro rẹ Kristi cha chọn avwanre uko vwo phi edavwini kparobọ .
E jẹ avwanre roro kpahen enọ nana tavwen avwanre ki brorhiẹn : ‛ Ẹkpo rẹ Baibol vọ yen cha chọn vwẹ uko vwo brorhiẹn ro shephiyọ ?
Jesu de hirharoku ẹdia nana , die yen o che ru ?
Orhiẹn vọ yen cha vwerhen Jihova oma ? ’
E jẹ a fuẹrẹn ẹdia evo vẹ orhiẹn re se bru .
A cha jokaphiyọ ẹkpo rẹ Baibol rọ sa chọn avwanre uko vwo bru omamọ rẹ orhiẹn vwẹ ẹdia sansan re che djunute na .
15 , 16 .
Djunute ẹdia ẹvo rẹ iroro rẹ Kristi da sa chọn wẹ uko ọke ru wọ da ( a ) guọnọ ohwo ru wọ cha rọvwọn . ( b ) sane igbeyan .
Ọke ra da guọnọ ohwo ra cha rọvwọn .
Ẹkpo rẹ Baibol rọ sa chọn avwanre uko yehẹ 2 Kọrẹnt 6 : 14 , 15 .
( Se . )
Eta rẹ Pọl na djerephia nẹ ohwo ro vwo omamọ rẹ oyerinkugbe vẹ Ọghẹnẹ che se kuomakugbe ohwo rọ riẹn Ọghẹnẹ - ẹ .
Mavọ yen a sa vwọ vwẹ uchebro nana vwo ruiruo ọke ra da guọnọ ohwo ra cha rọvwọn ?
Ọke ra da sane igbeyan .
Jokaphiyọ obo re si phiyọ 1 Kọrẹnt 15 : 33 .
( Se . )
Ohwo rọ guọnọ yan obaro vwevunrẹ ukoko na che se vwo mu ugbeyan vẹ ihwo ri se miovwo oyerinkugbe rọyen vẹ Jihova - a .
Enọ vọ yen sa chọn wẹ uko vwọ vwẹ uchebro nana vwo ruiruo ?
Nọ oma wẹn : Mavọ yen uchebro nana djobọte igbeyan re muẹ vwẹ intanẹti ?
Die yen mi che ru siẹrẹ ihwo mi vugheri - i , de durhie uvwe nẹ mi rhi nene ayen te gemu vwẹ intanẹti ?
Orhiẹn ebro mẹ sa nẹrhẹ mi vwo obo ra tẹnrovi vwẹ ẹga rẹ Jihova , yan obaro vwẹ ukoko na , je dia ohwo rọ kẹnoma kẹ ‘ ẹghwọ ’ ?
( Ni ẹkoreta 17 )
17 - 19 .
Idjerhe vọ yen omamọ rẹ oyerinkugbe vẹ Jihova sa vwọ chọn wẹ uko ( a ) vwọ kẹnoma kẹ ojevwe rẹ ugboma ?
( b ) vwo vwo obo ra tẹnrovi vwẹ akpeyeren ?
( c ) vwọ rhuẹrẹ ẹghwọ phiyọ ?
Erọnvwọn ri se gbowọphiyọ ẹyan - obaro rẹ avwanre .
O vwo orhọ - esio ọghanghanre ọvo rọhẹ evunrẹ Hibru 6 : 1 . ( Se . )
Die yen “ iruo rẹ umwemwu ” ra tare nẹ a kẹnoma kẹ ?
O churobọ si kemu kemu ro se miovwin oyerinkugbe rẹ avwanre vẹ Jihova .
Ẹkpo rẹ Baibol yena sa chọn avwanre uko vwọ kpahenphiyọ enọ tiọna : ‘ Ọnana mi che ru na , churobọ si iruo rẹ ugboma ?
Ofori nẹ mi vwobọ vwẹ oka rẹ ekiẹchuọ nana ?
Diesorọ me vwọ kẹnoma kẹ ikoko re davwẹngba rẹ ayen vwo wene akpọ na ? ’
Orhiẹn ebro mẹ sa nẹrhẹ mi vwo obo ra tẹnrovi vwẹ ẹga rẹ Jihova , yan obaro vwẹ ukoko na , je dia ohwo rọ kẹnoma kẹ ‘ ẹghwọ ’ ?
( Ni ẹkoreta 18 )
Obo ra tẹnrovi .
Jesu vwẹ odjekẹ phia kpahen obo ra tẹnrovi , vwẹ Ota Rotu rọ tare vwẹ enu rẹ Ugbenu .
( Mat . 6 : 33 ) Ohwo ro vwo omamọ rẹ oyerinkugbe vẹ Jihova , vwẹ ẹga rẹ Ọghẹnẹ vwọ kobaro .
Uchebro rọyen na sa chọn avwanre uko vwọ kpahenphiyọ enọ nana : ‘ Ofori nẹ mi kpo isikuru rode ?
Oka rẹ iruo vọ yen ofori nẹ me rhiabọreyọ ? ’
Orhiẹn ebro mẹ sa nẹrhẹ mi vwo obo ra tẹnrovi vwẹ ẹga rẹ Jihova , yan obaro vwẹ ukoko na , je dia ohwo rọ kẹnoma kẹ ‘ ẹghwọ ’ ?
( Ni ẹkoreta 19 )
Ẹghwọ .
Mavọ yen uchebro rẹ Pọl vwọ kẹ Inenikristi rehẹ Rom sa vwọ chọn avwanre uko vwọ rhuẹrẹ ẹghwọ phiyọ ?
( Rom 12 : 18 ) Kerẹ Inenikristi , avwanre davwẹngba vwo nene uchebro rẹ Baibol na rọ tare nẹ , e jẹ avwanre “ vẹ ohwo ọvuọvo ghwọ - ọ . ”
Die yen avwanre ruẹ siẹrẹ ẹghwọ da vwomaphia ?
Avwanre fobọ vwo ghovwo ?
A riẹn avwanre phiyọ “ ihwo re guọnọ ufuoma ” ? ​ — Jems 3 : 18 .
Diesorọ wọ vwọ guọnọ yan obaro vwẹ ẹga rẹ Jihova ?
Enana ghwa idje evo ri dje oborẹ ẹkpo rẹ Baibol sansan sa vwọ chọn avwanre uko vwo brorhiẹn ro shephiyọ , rere a sa vwọ sẹro rẹ oyerinkugbe rẹ avwanre vẹ Jihova .
Omavwerhovwẹn herọ siẹrẹ e de se ru nene obo re yonori na .
Robert ra ta ota kpahen vwẹ ọtonphiyọ rẹ uyono nana , da ta : “ Ọke mi rhi vwo vwo omamọ rẹ oyerinkugbe vẹ Jihova nu , me ke rhe dia omamọ rẹ ọshare kugbe ọsẹ .
Oma vwerhen ovwẹ , me je vwo ẹwẹn rẹ otekẹvwẹ . ”
Avwanre je sa mrẹ ebruphiyọ tiọyena , siẹrẹ a da yan obaro vwẹ ẹga rẹ Jihova .
Avwanre de vwo omamọ rẹ oyerinkugbe vẹ Jihova , oma cha vwerhen avwanre asaọkiephana , e ji che vwo “ uvi rẹ arhọ na ” vwẹ obaro na . ​ — 1 Tim .
6 : 19 .
IRUERU AVWANRE VWẸ ỌKE OBUKO
OKỌ na vwo sikẹrẹ Belfast Lough , ihwo rehẹ evunrẹ okọ na da kparo mrẹ imigbenu na , rẹ uvo rẹ urhiọke na lo muẹ .
Ọnana phiare vwẹ May 1910 .
Ọnana yen obọ riyorin rẹ Charles T .
Russell vwo kpo ẹkuotọ rẹ Ireland .
Ọ vwọ hẹ evunrẹ okọ na , ọ da kparo mrẹ ikuna ride ivẹ ra kanra . Ọ re se Titanic , kugbe ọfa re se Olympic .
* Jẹ emọ - uyono rẹ Baibol na evo mudia erhuru na , rẹ ayen vwọ hẹrhẹ Oniọvo Russell .
Omarẹ ẹgbukpe 20 a ke rhe mrẹ ọke yena , Oniọvo Russell vwọ guọnọ idjerhe ro me yovwin re se vwo ghwoghwo iyẹnrẹn esiri na nene akpọeje , o de brorhiẹn rọ vwọ kpare oma nẹ ẹkuotọ rẹ America vwo kpo asan efa vwẹ akpọ na .
Ẹkuotọ rẹ Ireland yen ọ vwọ ton oyan na phiyọ vwẹ July 1891 .
Rọ vwọ hẹ evunrẹ okọ vwẹ Orere rẹ Chicago , ọ da kparo mrẹ Queenstown vwẹ orhoma rẹ urhie .
Ọkiọvo , ọnana nẹrhẹ ọ karophiyọ oborẹ ọsẹ vẹ oni rọyen djisẹ rẹ orere yena rẹ ayen nurhe . Okọ na vwo biẹ wan irere vẹ ọko iyoyovwin na , ayen de rhi noso nẹ idju na “ ghwo te orhọ nure . ”
Abọ ighwrẹn soso yen Oniovo Russell kpo ẹkuotọ rẹ Ireland .
Urhurusivwe rẹ Ota rẹ Ọghẹnẹ rẹ ayen kọn phiyọ ubiudu rẹ ihwo na vwẹ oyan rẹsosuọ rẹ ayen rare , yen nẹrhẹ ihwo buebun rhe kerhọ vwẹ ọke efa rẹ ayen vwọ rhoma ra .
Vwẹ May 1903 rọ dia obọ rivẹ rẹ ayen kpo oboyin , iniọvo na da vwẹ ẹbe re hwarhiẹ iyẹnrẹn vwo ghwoghwo uyono re che ru vwẹ Belfast kugbe Dublin .
Russell tare nẹ “ ihwo na nabọ kerhọ ” vwọ kẹ ota ro vwo uyovwinrota na “ Uve rẹ Obọ Echuro Na , ” ro shekpahen esegbuyota rẹ Ebraham kugbe ebruphiyọ rọ cha hwarhiẹ vwo rhe ihworakpọ .
Kidie nẹ ihwo rẹ Ireland dje uvi rẹ omavwerhovwẹn phia , Oniọvo Russell de vwo ọrhuẹrẹphiyotọ rọ vwọ rhoma kion vwẹ oyan rẹ abọ rerha rọyen vwẹ ẹkuotọ rẹ Europe .
Ro vwo te Belfast vwẹ urhiọke ọvo vwẹ April 1908 , iniọvo eshare iyorin de rhi yenre .
Vwẹ ovwọnvwọn yena , “ ihwo ri te omarẹ 300 re nabọ riẹn ẹbe ” da kerhọ kẹ ota rotu ro vwo uyovwinrota na , “ Esiono rẹ Usuon rẹ Eshu . ”
A da nabọ vwẹ Baibol na vwọ kpahenphiyọ enọ rẹ ọshare ọvo rọ vwọso ọrhuẹrẹphiyotọ na .
Vwẹ Dublin , o vwo ọshare ọfa re se Mr .
O’Connor , rọ dia osiọbe vwọ kẹ ukoko re se YMCA .
Ẹvwọsuọ rẹ ọshare nana gan te asan rọ vwọ joma ku ihwo na re vrẹ 1,000 vwọso Emọ - uyono rẹ Baibol na .
Die kọyen phiare ?
E jẹ a vwẹ ẹwẹn roro obo re phiare ọke yena .
Ọshare ọvo ro dje omavwerhovwẹn phia kpahen uyota na , brorhiẹn rọ vwọ kerhọ kẹ ota rotu ra vwẹ ọbe rẹ iyẹnrẹn re se The Irish Times vwo ghwoghwo .
Ugbegangan yen ọ vwọ mrẹ asan chidia vwẹ ọguan na rọ vọn chekọ .
Ọshare na da nabọ kerhọ kẹ ohwo rọ ta ota na ro vwo ẹtuegba efuanfon , ro ji ku ikotu obiebi ro totọ phiyọ .
Ọtota na vwọ ta yanran na , jọ yancha yankpo vwẹ enu rẹ umukpe na , je vwẹ oma vwo djudje .
Ọ nabọ vwẹ ona vwo dje oborẹ ẹkpo rẹ Baibol sansan churobọ si ohwohwo , te ẹdia rẹ ọshare na de se vwo ẹruọ rẹ uyota rẹ Baibol na .
Agborho herọ - ọ , ẹkẹvuọvo urhuru rẹ ọtota na nabọ mra gorigori , ọtiọyena ihwo eje rehẹ ọguan na da nabọ kerhọ rẹ ota rọyen vwẹ ọsoso rẹ unọke ọvo gbubro .
O rhi vwo te ọke rẹ enọ vẹ ẹkpahọnphiyọ , O’Connor vẹ igbeyan rọyen da nọ enọ vẹ ẹwẹn rẹ ayen vwọ yangha echidiotọ na , ẹkẹvuọvo ọtota na da vwẹ ona vwọ kpahenphiyọ enọ rayen nẹ Baibol rhe .
Otu na da teyen abọ phiyọ ẹkpahọnphiyọ na .
Ogidi na vwo fue nu , ọshare ro dje omavwerhovwẹn phia na de bru iniọvo na ra , vẹ ẹwẹn ro vwo yono kpobaro .
Ihwo re herọ ọke yena tare nẹ ọtiọyen yen ihwo buebun vwọ mrẹ uyota na vughe .
Rọ vwọ hẹ okuna re se Mauretania , ro muro nẹ New York kpo oyan rẹne rọyen vwẹ May 1909 , Oniọvo Russell da reyọ Oniọvo Huntsinger rọ riẹn ẹbe siẹ mamọ vwo nene oma .
O ru ọnana rere ọ sa vwọ vwẹ ọke rẹ ayen cha ghwọrọ vwẹ oyan rẹ urhie na vwọ vuẹ Oniọvo Huntsinger eta re che si phiyọ Uwevwin Orhẹrẹ na .
Omarẹ ihwo 100 usun rẹ ihwo 450 re kerhọ kẹ ota rotu rẹ Oniọvo Russell tare vwẹ Belfast yen mudia kidie egbara na teri - i .
Brother C .
T .
Russell aboard the Lusitania
Emu tiọyena yen je phia vwẹ oyan riyorin rọyen ra vwọ ton ikuegbe nana phiyọ .
Rọ vwọ ta ota rotu na nu vwẹ Dublin , a da vwẹ Baibol vwọ kpahenphiyọ enọ rẹ ọshare ọvo rọ nabọ yono kpahen ẹga mamọ , rẹ O’Connor se nene oma rhe . Oma da vwerhen otu ri kokori na mamọ .
Vwẹ ẹdẹ rivẹ , Emọ - uyono rẹ Baibol na da ro okọ ro kpo Liverpool , vwo nẹ etiyin ayen da ro okuna ro kperusi mamọ re se Lusitania vwo kpo New York .
*
Ota rotu ra vwẹ ọbe rẹ iyẹnrẹn rẹ The Irish Times vwo ghwoghwo , vwẹ May 20 , 1910
Vwẹ ukpe rẹ 1911 , e ji durhie ihwo vwo kpo ota rotu rẹ Oniọvo Russell vwọ phia vwẹ oyan rẹ abọ resan vẹ ọ righwrẹn rọyen .
Vwẹ emeranvwe rẹ April , ihwo 2,000 yen kuomakugbe emọ - uyono rẹ Baibol 20 rehẹ Belfast vwọ kerhọ kẹ ota rotu ro vwo uyovwinrota na “ Obo re Phia kẹ Ohwo Siẹrẹ O de Ghwu Nu . ”
O’Connor da je rhe Dublin vẹ olori rẹ ẹga ọfa rọ nọ enọ , ẹkẹvuọvo otu na da teyen abọ phiyọ ẹkpahọnphiyọ ra vwọ kẹ vwo nẹ Baibol na rhe .
Ihwo buebun je kerhọ ọke rẹ iniọvo na vwo kpo irere efa vwẹ emeranvwe rẹ October vẹ November rẹ ukpe yena .
O’Connor vẹ eshare 100 davwẹngba rẹ ayen vwo gbe ọyangha phiyọ echidiotọ re ruru vwẹ Dublin , ẹkẹvuọvo otu na rhọnvwe ka ẹbẹre raye - en .
Dede nẹ Oniọvo Russell yen ma ta ota rotu ọke yena , jẹ ọ riẹnre nẹ “ ihwo eje abavo ” kidie “ ọnana dia iruo rẹ ohworakpọ - ọ ; ọnana iruo rẹ Ọghẹnẹ . ”
Ota Rotu ra vwẹ ẹbe rẹ iyẹnrẹn vwo ghwoghwo na yen ihwo buebun wan nyo eta rẹ Baibol na .
Die yen nẹ obuko rọyen rhe ?
Iyẹnrẹn esiri re ghwoghwori womarẹ ota rotu , nẹrhẹ a sa vwẹ ikoko sansan vwo mu vwẹ irere buebun vwẹ Ireland . ​ — Irueru avwanre vwẹ ọke obuko vwẹ Britain .
Omarẹ ẹgbukpe ivẹ vwọ wan nu , okuna rẹ se Titanic na de shu .
Vwẹ May 1915 , e de shu okuna re se Lusitania na vwẹ urhie rọhẹ ẹbẹre obohwẹre rẹ ọnre na vwẹ Ireland .
Ẹdia rẹ ọmọkpako rẹ Jekọp dẹ mie Isọ yen nẹrhẹ ọ dia ọvo usun rẹ esẹ ride rẹ Mesaya na ?
O vwo ọke ọvo rẹ avwanre vwọ ta ọtiọyen .
Ọyena dino rhọnvwephiyọ obo re si phiyọ Hibru 12 : 16 .
Ẹkpo rẹ Baibol yena vwẹ orhọ - esio phia kpahen jẹ “ ẹgha ẹriẹn ” rẹ Isọ , “ rọ vwi fiki rẹ ame rẹ ukodo shẹ ọkpako rọye [ kẹ Jekọp ] . ”
Ọnana sa nẹrhẹ e roro nẹ ẹdia rẹ “ ọkpako ” rẹ Jekọp dẹre na , yen nẹrhẹ ọ dia ohwo rẹ Mesaya na cha wan urhiẹ rọyen rhe . ​ — Mat .
1 : 2 , 16 ; Luk 3 : 23 , 34 .
Ẹkẹvuọvo , ikuegbe rẹ Baibol ra rhoma fuẹrẹn , djerephia nẹ ọ dia urhiẹ rẹ emekpako ọvo yen Mesaya na nurhe - e .
E jẹ a fuẹrẹn ikuegbe evo ri dje ọnana phia :
Ọmọ rẹ Leah re se Rubẹn , yen ọmọkpako rẹ Jekọp ( re ji se Izrẹl ) .
Ukuko na , Rachel rọ dia avwebọ rẹ Jekọp de vwiẹ Josẹf .
Rubẹn rhi vwo gbe ehwa rẹ ọsẹ rọyen ẹgua , Josẹf da rhe dia ọmọkpako rẹ Jekọp .
( Jẹn . 29 : 31 - 35 ; 30 : 22 - 25 ; 35 : 22 - 26 ; 49 : 22 - 26 ; 1 Ikun 5 : 1 , 2 ) Dedena , Mesaya na nẹ urhiẹ rẹ Rubẹn yẹrẹ Josẹf rhe - e .
Urhiẹ rẹ Juda rọ dia ọmọshare rẹne rẹ Leah , yen Mesaya na nurhe . ​ — Jẹn .
49 : 10 .
E kere ihwo iyorin vwẹ Luk 3 : 32 rẹ Mesaya na wan oma rayen rhe .
Ọ họhọre nẹ ayen ihwo iyorin na emekpako .
Boaz vwiẹ Obẹd , Obẹd de rhe vwiẹ Jẹse . ​ — Rutu 4 : 17 , 20 - 22 ; 1 Ikun 2 : 10 - 12 .
Ẹkẹvuọvo , ọ dia Devid yen ọmọkpako rẹ Jẹse - e .
Ukperẹ ọtiọyen , Devid yen ọ rẹ otete eje usun rẹ emeshare ẹrenren rẹ Jẹse vwiẹre .
Dedena , urhiẹ rẹ Devid yen Mesaya na nurhe .
( 1 Sam . 16 : 10 , 11 ; 17 : 12 ; Mat .
1 : 5 , 6 ) Vwọba , ohwo rọ vwọ kpahen Devid vwẹ urhiẹ na yen Solomọn , jẹ ọ dia ọyen yen ọmọkpako rọye - en . ​ — 2 Sam .
3 : 2 - 5 .
Ọ dia ọnana ko mudiaphiyọ nẹ ẹdia rẹ ọmọkpako na rhe fiemu - u .
Vwọrẹ uyota , e muọghọ kẹ ọmọkpako rẹ orua na , kidie ọyen cha dia ọgbuyovwin rẹ orua na ọke rẹ ọsẹ na de ghwu nu .
Ọyen je cha riuku rẹ ọhwọhwọ ivẹ rẹ ekuakua rẹ ọsẹ na ghwu jovwo . ​ — Jẹn .
43 : 33 ; Urhi 21 : 17 ; Jos .
17 : 1 .
Ẹkẹvuọvo , a sa reyọ ẹdia rẹ ọmọkpako na mie ọmọ ọvo , a me vwọ kẹ ọmọ ọfa .
Ebraham siobọnu Ishmẹl , ọ da reyọ ẹdia rẹ ọmọkpako rọyen kẹ Aizik .
( Jẹn . 21 : 14 - 21 ; 22 : 2 ) Kirobo ra je ta jovwo , a reyọ ẹdia rẹ ọmọkpako rẹ Rubẹn , a da vwọ kẹ Josẹf .
E jẹ a rhoma fuẹrẹn Hibru 12 : 16 , o de se : “ E jẹn ohwo ọvuọvo dia ọvwọfanrhiẹ - ẹ eyẹ ro jẹn ẹgha ẹriẹn kerẹ Isọ , rọ vwi fiki rẹ ame rẹ ukodo shẹ ọkpako rọye . ”
Ẹkpo vọ yen a vwọphia vwẹ owọrota nana ?
Ọ dia urhiẹ rẹ Mesaya na nurhe yen ọyinkọn Pọl ta kpahan na - a .
Ọ vwẹ uchebro kẹ Inenikristi nẹ , ayen ‘ gbẹn idjerhe ọphiọnphiọn kẹ awọ rayen . ’
Ọ guọnọre nẹ ayen kẹnoma kẹ ọfanrhiẹn , kidie ọ sa nẹrhẹ ayen ‘ fiabọ rẹ ẹserọphẹ rẹ Ọghẹnẹ na . ’ ( Hib .
12 : 12 - 16 ) Ayen rha kẹnoma kẹ ọfanrhiẹ - ẹn , kẹ ayen cha họhọ Isọ “ ro jẹn ẹgha ẹriẹn , ” o de ru emu rẹ ẹgua .
Iso diarọ ọke rẹ igbuyovwin rẹ orua vwọ dia ekobaro rẹ ẹga vwevunrẹ orua , ọ sa tobọ dianẹ o vwo uphẹn ro vwo ze izobo ọkiọvo . ( Jẹn .
8 : 20 , 21 ; 12 : 7 , 8 ; Job 1 : 4 , 5 ) Ẹkẹvuọvo , urhurusivwe rẹ ugboma da nẹrhẹ Isọ shẹ ẹdia rẹ ọkpako rọyen fikirẹ emuọre .
Ọkiọvo , ọ je sa dianẹ ọ guọnọ kẹnoma kẹ ojaẹriọ ra mraro rọyen nẹ o che te emọ rẹ Ebraham oma .
( Jẹn . 15 : 13 ) Vwọba , Iso ji ru emu rẹ ẹgua ọfa .
Ọ rọvwọn eya ivẹ re dia egedjọ , ọyen da so uvweri rode vwọ kẹ ọsẹ vẹ oni rọyen . ( Jẹn .
26 : 34 , 35 ) Uruemu rẹ Jekọp fẹnẹ ọ rẹ Iso dibidibi ; aye rọ ga Jihova yen ọ rọvwọnre . ​ — Jẹn .
28 : 6 , 7 ; 29 : 10 - 12 , 18 .
Die kọyen a sa ta kpahen urhiẹ rẹ Mesaya na nurhe ? Ọ dia emekpako ọvo yehẹ urhiẹ rẹ Mesaya na nurhe - e .
Ihwo rẹ Ju riẹn ọnana , ayen je rhọnvwephiyọ .
Kọyensorọ ayen vwọ tanẹ urhiẹ rẹ Devid rọ dia ọmọshare otete eje rẹ Jẹse , yen Mesaya na che nurhe . ​ — Mat .
22 : 42 .
3 Omaebrophiyame , Ọyen Emuọvo Kiriguo ra Guọnọ Mie Inenikristi
8 Emiọvwọn , Ovwan Chọn Emọ rẹ Ovwan Uko Vwo Yerin te Ẹdia rẹ Omaebrophiyame
Die yen ọdavwẹ rẹ avwanre siẹrẹ a da vwẹ Baibol vwo yono ihwo ?
Diesorọ ọ vwọ dia obo re chọre re vwo mu kpare ẹdẹ rẹ omaebrophiyame ?
Diesorọ emiọvwọn evo vwọ vuẹ emọ rayen nẹ ayen kpare ẹdẹ rẹ omaebrophiyame rayen ?
A cha kpahenphiyọ enọ nana vwẹ iyono ivẹ nana re vwọ kpahen ohwohwo .
13 Enọ Rẹ Ihwo Ri Se Ẹbe Avwanre Nọre
14 Oboresorọ Uruemu re Vwo Dede Erhorha Vwọ Ghanre !
Ọyinkọn Pita vwẹ uchebro nana vwọ kẹ Inenikristi rẹ ẹgbukpe ujorin ẹsosuọ : “ Ovwan ghọ erhorha . ”
( 1 Pita 4 : 9 ) Diesorọ uchebro nana vwọ ghanre kẹ avwanre nonẹna ?
Erhọ yen idjerhe evo re se vwo ru nene ?
Mavọ yen avwanre sa vwọ dia uvi rẹ erhorha ?
Uyono nana cha kpahenphiyọ enọ yena .
19 Ikuegbe rẹ Akpeyeren ​ — Jihova Ji Rhi Ku Vwe Phiyotọ Dẹvo - o !
23 Ọghwọku ​ — Ọyen Odjephia rẹ Ẹguọnọ rẹ Ọghẹnẹ
28 “ Nyo Uyono Rere Wọ Ghwanre ”
Iyono ivẹ nana cha chọn avwanre uko vwọ nabọ vwo ọdavwaro kpahen ọghwọku rẹ Jihova , rọ dia odjephia rẹ ẹguọnọ okokodo rọyen kpahen avwanre .
Mavọ yen Jihova wan kẹ avwanre ọghwọku ?
Ẹro vọ yen ofori nẹ e vwo ni ọghwọku rọyen ?
Mavọ yen e se vwo vwo uruemu rẹ omaẹriẹnsuon ?
Wọ cha mrẹ ẹkpahọnphiyọ rẹ enọ nana vwevunrẹ iyono ivẹ nana .
“ Asakiephana kidie wọ hẹrhẹ ?
Vrẹn re [ “ wo bromaphiyame , ” NW ] . ” ​ — IRUO 22 : 16 .
UNE : 51 , 135
Kọlose 1 : 9 , 10
Aghwoghwo 12 : 1
Jems 4 : 17
Imuẹro vọ yen emiọvwọn guọnọ vwo tavwen emọ rayen ki bromaphiyame ?
“ MI KPOKPO ọsẹ vẹ oni mẹ vwẹ uvwre rẹ emeranvwe buebun nẹ me guọnọ bromaphiyame .
Kọke kọke kọyen ayen vwo nene uvwe ta ota kpahọn .
Ayen guọnọ riẹn sẹ mi ghini riẹn ọghanrovwẹ rẹ oborẹ mi guọnọ ru .
Mi de bromaphiyame vwẹ December 31 , 1934 . ”
Eriyin Blossom Brandt djisẹ rẹ obo re phiare ọke ro vwo brorhiẹn ro vwo bromaphiyame .
Nonẹna , emiọvwọn je guọnọ chọn emọ rayen uko vwo brorhiẹn rẹ aghwanre .
Emiọvwọn de gbowọphiyọ omaebrophiyame rẹ emọ na , o se djobọte oyerinkugbe rayen vẹ Jihova .
( Jems 4 : 17 ) Ẹkẹvuọvo , ayen guọnọ vwo imuẹro nẹ emọ na ghini choma rẹ ayen vwo mu oghwa rẹ Onenikristi tavwen ayen ki bromaphiyame .
( a ) Die yen iniruo okinriariẹ evo niso ?
( b ) Die yen a cha fuẹrẹn vwẹ uyono nana ?
Iniruo okinriariẹ evo niroso nẹ ighene buebun re vwiẹre vwevunrẹ ukoko na re vrẹ ẹgbukpe 20 re , ji rhi bromaphiyame - e .
Buebun rayen kpo uyono , ji vwobọ vwẹ iruo rẹ aghwoghwo na ọkieje .
Ayen tobọ vuẹ ihwo nẹ ayen Iseri rẹ Jihova .
Jẹ , ọ họhọre nẹ erọnvwọn evo nẹrhẹ ayen siomauko vwọ kẹ omaẹvwọkpahotọ vẹ omaebrophiyame .
Die yen erọnvwọn yena ?
Ọkiọvo na , esẹ vẹ ini na yen vuẹ ayen nẹ o ji rhi te ọke rẹ ayen vwo bromaphiyame - e .
Vwẹ uyono nana , a cha ta ota kpahen erọnvwọn ẹne re nẹrhẹ esẹ vẹ ini evo siomauko rẹ ayen vwọ chọn emọ rayen uko vwọ yan obaro te ẹdia rẹ omaebrophiyame .
Die yen ọsẹ vẹ oni rẹ Blossom roro ?
Ọsẹ vẹ oni rẹ Blossom re djunute vwẹ ẹkorota rẹsosuọ na , roro sẹ ọmọtẹ rayen na ghene riẹn ọghanrovwẹ rẹ omaebrophiyame .
Mavọ yen emiọvwọn sa vwọ riẹn sẹ ọmọ rayen te ohwo rọ vwomakpahotọ kẹ Jihova ?
Idjerhe vọ yen iji rẹ Jesu rọhẹ Matiu 28 : 19 , 20 sa vwọ chọn emiọvwọn uko ọke rẹ ayen de yono emọ rayen ?
Se Matiu 28 : 19 , 20 .
Kirobo ra tare vwẹ uyono rọ wanre na , Baibol na djunute uche ikpe rẹ ohwo che te tavwen o ki bromaphiyame - e .
Ẹkẹvuọvo , erere herọ siẹrẹ emiọvwọn da sa ghwọrọ ọke vwo roro kpahen obo ro mudiaphiyọ ra vwọ chọn ohwo uko vwọ dia odibo rẹ Jesu .
Ubiota rẹ Grik ra fan phiyọ “ yono ihwo ” vwẹ Matiu 28 : 19 , mudiaphiyọ re vwo yono ohwo vẹ ẹwẹn rọ vwọ dia odibo rẹ Jesu .
Odibo , ọyen ohwo re yonori te ẹdia ro vwo vwo ẹruọ rẹ iyono rẹ Jesu , je choma ro vwo yeren akpọ nene ayen .
Ọtiọyena , emiọvwọn guọnọ yono emọ rayen nẹ ọkiemọ rhe , vẹ ẹwẹn rẹ emọ na vwọ yan obaro te ẹdia re vwo bru ayen phiyame kerẹ idibo rẹ Jesu .
Vwọrẹ uyota , e che se bru ọmọboba phiyame - e .
Dedena , Baibol na djere phephẹn nẹ imitete ji se vwo ẹruọ rẹ oborẹ Baibol na yonori .
5 , 6 . ( a ) Fikirẹ oborẹ Baibol na djisẹ rẹ Timoti , die yen a sa ta kpahen omaebrophiyame ?
( b ) Mavọ yen emiọvwọn ri vwo oniso sa vwọ nabọ vwẹ ukẹcha kẹ emọ rayen ?
Timoti vwẹ uyota na vwo ru ọ romobọ rọyen ọke rọ vwọ hẹ eghene .
Ọyinkọn Pọl tare nẹ , nẹ ọkiemọ rhe yen Timoti vwọ riẹn uyota na .
Ọsẹ rọyen ga Jihova - a , oni kugbe oni rode rọyen re dia ihwo rẹ Ju , yen chọn rọ uko vwo vwo ẹruọ rẹ Isiesi Ọfuanfon na .
Ọyena da nẹrhẹ o vwo esegbuyota ọgangan .
( 2 Tim . 1 : 5 ; 3 : 14 , 15 ) Ro vwo te omarẹ ẹgbukpe 20 , o de rhi muwan vwọ kẹ uphẹn rẹ ẹga rẹ oghẹresan vwevunrẹ ukoko na . ​ — Iruo 16 : 1 - 3 .
Ẹkẹvuọvo , kidie nẹ emọ na ejobi dia ọvo - o , ẹyan - obaro rayen je cha sa dia ọvuọvo - o .
Emọ re fobọ vwo ẹruọ rẹ uyota na , yen je fobọ vwo ẹwẹn rẹ ayen vwo bromaphiyame .
Jẹ , emọ efa cha ghwanre emerha tavwen ayen ki vwo ọhọ ọtiọyen .
Eriyin na , o rhe fo nẹ emiọvwọn gba emọ rayen vwo bromaphiyame - e .
Ukperẹ ọtiọyen , e jẹ ayen vwo oniso rẹ asan rẹ ẹgba rẹ ọmọ ọvuọvo teri ọke ra da chọn uko .
Oma cha vwerhen emiọvwọn siẹrẹ emọ rayen de ru nene obo re si phiyọ Isẹ 27 : 11 .
( Se . )
Ayen me je karophiyọ nẹ ọdavwẹ rayen , ọyen e vwo yono emọ na te ẹdia rẹ ayen vwọ dia idibo rẹ Jesu .
Emiọvwọn da kọn ọyena phiyọ ẹwẹn , kẹ ayen sa nọ oma rayen onọ nana : ‘ Ọmọ mẹ vwo erianriẹn te asan rọ da sa vwomakpahotọ kẹ Jihova , ji bromaphiyame ? ’
Obo rehẹ Baibol na eje yen ohwo cha riẹn tavwen o ki bromaphiyame ?
Djekpahọn .
Emiọvwọn guọnọ nabọ yono emọ rayen te ẹdia rẹ emọ na de se vwo erianriẹn ro che mu ayen vwọ vwomakpahotọ kẹ Jihova .
Jẹ , ọ dia ọyena ko mudiaphiyọ nẹ emọ na cha riẹn Baibol na eje tavwen ayen ke sa vwomakpahotọ ji bromaphiyame - e .
Kidie Inenikristi ri bromaphiyame nure je cha vwẹ ọkieje vwo phiba erianriẹn ọgbagba ro rhe ayen .
( Se Kọlose 1 : 9 , 10 . )
Ọtiọyena , tivọ yen erianriẹn rẹ ohwo che te tavwen o ki bromaphiyame ?
8 , 9 .
Die yen e se yono nẹ ikuegbe rẹ Pọl vẹ ọshare rọ rhẹrẹ uwodi na ?
Obo rọ phia kẹ orua ọvo vwẹ ẹgbukpe ujorin ẹsosuọ sa chọn emiọvwọn uko .
( Iruo 16 : 25 - 33 ) Vwẹ omarẹ ukpe 50 C.E . , rẹ Pọl vwọ hẹ oyan rẹ aghwoghwo rivẹ rọyen , ọ vẹ Sailas de kpo Filipae .
Etiyin kọyen e de gun efian nyẹ ayen , ji mu ayen phiyọ uwodi .
Vwẹ ason yena , otọ de mu kpogho , ẹchẹ na ejobi rehẹ uwodi na de rhie .
Ọshare rọ rhẹrẹ uwodi na , kọ guọnọ hwe oma rọyen , kidie o rorori nẹ ihwo re mu phiyọ uwodi na djẹ re .
Ẹkẹvuọvo , Pọl da daji .
Pọl vẹ Sailas de soseri kẹ ọshare na vẹ orua rọyen .
Fikirẹ ọdavwaro rẹ ayen vwo kpahen obo re yono ayen kpahen Jesu , kpakpata ayen de bromaphiyame .
Die yen ikuegbe nana yono avwanre ?
Ọ sa dianẹ ọshare rọ rhẹrẹ uwodi na , ọyen ohwo rọ ka dia isodje jovwo tavwen o ki wontọ nẹ iruo na .
Ọ ghwa riẹn Baibol na - a .
Ọtiọyena , tavwen ọ ke sa dia uvi rẹ Onenikristi , ọ cha davwẹngba vwọ riẹn iyono rẹsosuọ rẹ Baibol na , kugbe obo ro mudiaphiyọ ra vwọ dia odibo rẹ Ọghẹnẹ , o mi ji brorhiẹn ro vwo muọghọ kẹ iyono rẹ Jesu .
Obo ro yonori vwẹ ọmọke yena da nẹrhẹ o vwo erianriẹn rọ chọn rọ uko vwo brorhiẹn ro vwo bromaphiyame .
O muẹro nẹ ọ dobọ rẹ uyono rẹ Baibol ji , ọke ro vwo bromaphiyame nu - u .
Ọtiọyena , kẹ die yen wo che ru siẹrẹ ọmọ wẹn de dje ọdavwaro phia kpahen uyono rẹ Baibol evo , o de ji djephia nẹ ọyen riẹn obo ro mudiaphiyọ ra vwọ vwomakpahotọ kẹ Jihova ji bromaphiyame ?
Wọ sa vuẹ nẹ o bru ekpako na ra , rere ayen fuẹrẹn sẹ o muwan rẹ omaebrophiyame .
* Kerẹ Inenikristi efa ri bromaphiyame re , ọmọ wẹn de bromaphiyame nu , ọ je cha davwẹngba vwo phiba erianriẹn rọyen kẹdẹ kẹdẹ , tobọ rhirin bẹdẹ bẹdẹ . ​ — Rom 11 : 33 , 34 .
10 , 11 . ( a ) Ẹwẹn vọ yen rhe emiọvwọn evo ?
( b ) Die yen ofori nẹ ọ dia ọdavwẹ rẹsosuọ rẹ emiọvwọn ?
Emiọvwọn evo rorori nẹ o che yovwin siẹrẹ emọ rayen da nabọ yono ẹbe kodo , ji vwo omamọ iruo tavwen ayen ki bromaphiyame .
Iroro yena ghwa chọ - ọ , ẹkẹvuọvo , ọ sa chọn emọ na uko vwo yeren omamọ rẹ akpọ ?
Iroro yena tobọ shephiyọ vẹ oborẹ Baibol na tare ?
Uchebro vọ yen Baibol na vwọphia ? ​ — Se Aghwoghwo 12 : 1 .
Karophiyọ nẹ akpọ na vẹ ekuakua rehẹ evun rọyen , vwọso iroro rẹ Jihova .
( Jems 4 : 7 , 8 ; 1 Jọn 2 : 15 - 17 ; 5 : 19 ) Omamọ rẹ oyerinkugbe vẹ Jihova yen sa chọn ọmọ wẹn uko vwọ họnre vwọso Eshu , akpọ rọyen , kugbe iroro rẹ akpọ na .
Ọmiọvwọn da vwẹ ẹbe eyono ride vẹ iruo vwọ kobaro , ọ cha nẹrhẹ emọ na roro nẹ oyerinkugbe vẹ Jihova fiemu - u .
Ọnana vọnre vẹ imuoshọ mamọ .
Emiọvwọn , ovwan jẹ akpọ nana yono emọ rẹ ovwan oborẹ ayen se vwo yeren uvi rẹ akpọ - ọ .
Vwọrẹ uyota , e de phi ẹga rẹ Jihova phiyọ ẹdia rẹsosuọ , ọyena ọvo yen sa kẹ ohwo uvi rẹ omavwerhovwẹn . ​ — Se Une Rẹ Ejiro 1 : 2 , 3 .
Diesorọ emiọvwọn evo vwọ kpara ẹdẹ rẹ omaebrophiyame rẹ emọ rayen ?
Oni ọvo dje oboresorọ ọ vwọ sen nẹ ọmọ rọyen bromaphiyame - e . Ọ da ta : “ Oma vo vwẹ me vwọ ta phia . Ẹkẹvuọvo , me dobọ rọyen ji kidie a sa djẹ nẹ ukoko siẹrẹ o de ru umwemwu . ”
Kerẹ oniọvo aye yena , emiọvwọn evo kpara ẹdẹ rẹ omaebrophiyame rẹ emọ rayen kidie ayen guọnọ hẹrhẹ te ọke rẹ emọ na vwọ nabọ ghwanre tedje . ( Jẹn .
8 : 21 ; Isẹ 22 : 15 ) Ayen se roro nẹ , ‘ Rọ vwọ dianẹ ọmọ na ji rhi bromaphiyame na - a , a cha sa djẹ nẹ ukoko - o . ’
Diesorọ iroro nana vwọ chọ ? ​ — Jems 1 : 22 .
Ohwo sa vrabọ rẹ ẹdjọeguo rẹ Jihova kidie nẹ o ji rhi bromaphiyame - e ?
Djekpahọn .
O muẹro nẹ emiọvwọn re dia Inenikristi cha rhọnvwe nẹ emọ rayen bromaphiyame , ọ da dianẹ ayen ji rhi tedje rẹ ayen vwo brorhiẹn tiọye - en .
Jẹ , ọ chọre re vwo roro nẹ Jihova cha sa nọ ọmọ na orhiẹn , kidie nẹ o ji rhi bromaphiyame - e .
Diesorọ ?
Ọ dia omaebrophiyame yen Jihova nẹ vwọ nọ ohwo orhiẹ - ẹn .
Ọ cha nọ ọmọ na orhiẹn siẹrẹ ọmọ na da riẹn obo ri yovwirin , jẹ ọ rhọnvwe ruo - o .
( Se Jems 4 : 17 . )
Ọtiọyena , emiọvwọn ri vwo aghwanre cha davwẹngba vwọ dia omamọ rẹ udje kẹ emọ rayen , ukperẹ ayen vwọ sen nẹ ayen bromaphiyame - e .
Ofori nẹ ayen yono emọ na obo rọ ghanre te , re vwo yeren akpọ nene irhi rẹ Jihova vwo nẹ ọkiemọ rhe .
( Luk 6 : 40 ) Uyono tiọyena cha dia ochọnvwe vwọ kẹ emọ na , kidie o che mu ayen vwo yeren akpọ nene iwan rẹ Jihova . ​ — Aiz .
35 : 8 .
Mavọ yen ekpako se vwo toroba ẹgbaẹdavwọn rẹ emiọvwọn , rẹ ayen vwọ chọn emọ rayen uko vwọ yan obaro te ẹdia rẹ omaebrophiyame ?
Ekpako rẹ ukoko sa dia ọbọngan kẹ emiọvwọn siẹrẹ ayen da vwẹ ọkieje vwọ ta emamọ eta kpahen iruo rẹ uvie na .
Oniọvo aye ọvo rọ gare kerẹ ọkobaro vwẹ ikpe re vrẹ 70 , karophiyọ nẹ otaẹtakuẹgbe rọyen vẹ Oniọvo Charles T .
Russell djobọte mamọ ọke rọ vwọ hẹ ẹgbukpe esan .
Ọ da ta : “ Ọ vwẹ ibrẹro 15 vwo nene uvwe ta ota kpahen obo me tẹnrovi vwẹ ẹga rẹ Jihova . ”
Vwọrẹ uyota , eta rẹ uduephiophiyawọ tiọyena fobọ chọrọ ohwo ẹro - o .

( Isẹ 25 : 11 ) Ekpako ji se durhie emiọvwọn vẹ emọ rayen vwọ kẹ orufon vẹ ẹrhuẹrẹ rẹ Ọguan Ruvie .
Ayen mi nẹ edje vẹ ẹgba rẹ emọ na , vwọ ghare iruo kẹ ayen .
Erhọ yen idjerhe evo rẹ ihwo efa se vwo phiuduphiyawọ rẹ ighene na ?
Iniọvo rẹ ukoko na sa vwẹ ukẹcha phia siẹrẹ ayen de si emọ na kẹre oma .
Kerẹ udje , vwo oniso rẹ ẹyan - obaro rayen .
Brokpakpa jiro ighene re nabọ kpahanphiyọ enọ yẹrẹ ta ota ra ghare kẹ ayen vwẹ uyono , eriyin ji te ighene re davwẹngba vwo chirakon rẹ edavwini , yẹrẹ soseri vwẹ obẹ isikuru .
Vwọba , wo de vwo ẹkuruemu wọ vwọ ghwọrọ ọke vwo nene ighene ta ota kuẹgbe tavwen a ke ton uyono phiyọ yẹrẹ ọke rẹ uyono de kuphiyọ nu , ku wo se djephia nẹ wo vwo ọdavwẹ rayen .
Enana idjerhe evo ra sa vwọ chọn ighene uko vwọ mrẹvughe nẹ ayen ẹbẹre ọvo rẹ “ ọghwẹgbe rode na . ” ​ — Une 35 : 18 .
16 , 17 . ( a ) Mavọ yen omaebrophiyame vwo churobọ si ẹdẹ obaro rẹ akpeyeren rẹ ohwo ?
( b ) Aghọghọ vọ yen emiọvwọn re dia Inenikristi guọnọ vwo ?
( Ni uhoho rẹsosuọ na . )
Uphẹn rọ ma rho ro rhiephiyọ kẹ emiọvwọn , ọyen ayen vwọ yọnrọn emọ rayen vwẹ “ ẹghwọ kuo kugbe uyono rẹ Ọrovwohwo . ”
( Ẹfe . 6 : 4 ; Une 127 : 3 ) Ihwo rẹ Izrẹl rẹ ọke awanre vwiẹ emọ rayen phiyọ ẹgborho rọ vwomakpahotọ kẹ Jihova nure .
Jẹ , ọ dia ọtiọyen yen ọ hepha kẹ emọ rẹ Inenikristi nonẹna - a .
Vwọba , ẹguọnọ re vwo kpahen Ọghẹnẹ kugbe uyota na , dia obo ra riuku rọye - en .
E jẹ emiọvwọn davwẹngba vwọ chọn emọ rayen uko vwọ vwomakpahotọ kẹ Jihova ji bromaphiyame , ghwe vwo nẹ ẹdẹ re vwiẹ ayen .
Obo re ghanre te ọyena herọ - ọ , kidie ohwo rọ vwomakpahotọ , bromaphiyame , ji fuevun ga Jihova , yen che vwo iphiẹrophiyọ ro vwo usivwin rhọ wanvrẹ ukpokpogho rode rọ cha na . ​ — Mat .
24 : 13 .
E jẹ emiọvwọn tẹnrovi oborẹ ayen sa vwọ chọn emọ rayen uko vwọ dia idibo rẹ Jesu ( Ni ẹkoreta 16 , 17 )
Ọke rẹ Blossom Brandt vwo brorhiẹn ro vwo bromaphiyame , ọsẹ vẹ oni rọyen ke guọnọ riẹn sẹ o ghini muegbe vwọ kẹ owọẹjẹ ọghanghanre yena .
O vwo mu ayen ẹro nẹ o muegbe re , ayen da rhọnvwephiyọ orhiẹn rọyen na .
Vwẹ ason a ke rhe mrẹ ẹdẹ ro bromaphiyame na , ọsẹ rọyen de ru emu ọvo rọ pha ghanghanre .
Blossom da ta : “ Avwanre eje de shiguẹ , ọ da nẹrhovwo .
Ọ vuẹ Jihova vwevunrẹ ẹrhovwo na nẹ , oma vwerhenrọ mamọ fikirẹ orhiẹn rẹ ọmọtẹ rọyen bruru rọ vwọ vwomakpahotọ kẹ . ”
Ikpe re vrẹ 60 vwọ wan nu , Blossom da ta : “ Obo re phiare vwẹ ason yena cha sa chọrọ ovwẹ ẹro bẹdẹ - ẹ ! ”
Emiọvwọn , e jẹ ovwan ji mrẹ oka rẹ omavwerhovwẹn tiọyen ọke rẹ emọ rẹ ovwan da vwomakpahotọ , ji bromaphiyame kerẹ idibo rẹ Jihova .
Emiọvwọn se nene emọ rayen fuẹrẹn evuẹ rehẹ aruẹbe 304 - 310 rẹ Questions Young People Ask ​ — Answers That Work , Ukori 2 .
Ji ni “ Onọ Rọhẹ Ekpeti ” vwẹ aruọbe 2 rẹ Iruo Ruvie Na , ọ rẹ April 2011 , ( ọ rẹ oyibo ) .
“ [ “ Omaebrophiyame , ” NW ] . . . sivwẹ ovwan vwẹ asakiephana . ” ​ — 1 PITA 3 : 21 .
UNE : 52 , 41
1 Pita 3 : 20 , 21
Matiu 28 : 19 , 20
Iruo 22 : 16
1 , 2 . ( a ) Die yen esẹ vẹ ini evo ruẹ siẹrẹ emọ rayen da tanẹ ayen guọnọ bromaphiyame ?
( b ) Diesorọ a vwọ nọ ihwo re guọnọ bromaphiyame sẹ ayen vwomakpahotọ kẹ Jihova re ?
( Ni uhoho rẹsosuọ na . )
ỌSẸ vẹ oni rẹ ọmọtẹ ọvo rẹ avwanre che se Maria vwẹ etinẹ , tẹnrovio ọke ro vwo vrẹn mudia vwẹ ohri rẹ ihwo re che bruphiyame .
Vẹ upho gorigori , ọ da kpahenphiyọ enọ ivẹ rẹ ọtota na nọre .
O kriri - i , e de bro phiyame .
Oma vwerhen ọsẹ vẹ oni rẹ Maria mamọ fikirẹ orhiẹn ro bruru rọ vwọ vwomakpahotọ kẹ Jihova ji bromaphiyame .
Ẹkẹvuọvo , oshọ ke mu oni rọyen , ọ da nọ oma rọyen enọ tiọna : ‘ Maria rha hanvwe nọ vwọ kẹ omaebrophiyame ?
Ọ riẹn ọghanrovwẹ rẹ obo ro ruẹ na ?
Ọ da hẹrhẹ emerha tavwen ọ ke jowọ nana , ọ dia ọyen che me yovwin ? ’
Enana enọ rẹ esẹ vẹ ini ri vwo ẹguọnọ rẹ emọ rayen nọ , siẹrẹ emọ na da tanẹ ayen guọnọ bromaphiyame .
( Aghwo . 5 : 5 ) Ọ chọre re vwo roro kpahen enọ tiọna - a , kidie omaẹvwọkpahotọ kugbe omaebrophiyame , eyen owọẹjẹ re ma ghanre kparobọ vwẹ akpeyeren rẹ Onenikristi . ​ — Ni ekpeti na “ Wọ Vwẹ Oma Wẹn Kpahotọ kẹ Jihova Re ? ”
3 , 4 . ( a ) Idjerhe vọ yen ọyinkọn Pita vwọ kanrunumu ọghanrovwẹ rẹ omaebrophiyame ?
( b ) Die nẹrhẹ Pita vwẹ omaebrophiyame vwọ vwanvwe owain rẹ Noa wianre rọ vwọ kare okọ ?
Pita vwọ ta ota vwọ kpahen omaebrophiyame , ọ da rionbọ phiyọ ọke rẹ Noa vwọ kare okọ : “ [ “ Omaebrophiyame , ” NW ] rẹ ọ vẹ ọnana shephihọ na , o sivwẹ ovwan vwẹ asakiephana . ”
( Se 1 Pita 3 : 20 , 21 . )
Owian ọgangan rẹ Noa wianre rọ vwọ kare okọ na , djerephia nẹ ọ vwomakpahotọ vwo ru ọhọre rẹ Ọghẹnẹ .
Ọ nabọ fuevun ruiruo rẹ Jihova vwọ kẹ .
Oborẹ esegbuyota ọgangan rọyen na muro vwo ru , da nẹrhẹ o se sivwin oma rọyen kugbe ihwo rẹ orua rọyen ọke rẹ Oghwe vwo ku akpọ na .
Ẹkẹvuọvo , ẹkpo vọ yen Pita guọnọre nẹ avwanre niso ?
Okọ rẹ ihwo na mrẹre vwẹ ọke yena , nẹrhẹ ayen riẹn nẹ Noa vwo esegbuyota kpahen Ọghẹnẹ .
Ọtiọyena , ihwo da je mrẹ Onenikristi ro bromaphiyame , ka ghwa riẹn nẹ ọ vwomakpahotọ kẹ Jihova re , fikirẹ esegbuyota ro vwo kpahen izobo rẹ Jesu ra rhọvwọn nushi rhe na .
Kerẹ Noa , Inenikristi ri vwomakpahotọ kẹ Ọghẹnẹ nure , nabọ fuevun ruiruo rẹ Jihova vwọ kẹ ayen .
Kirobo rẹ Jihova sivwin Noa wan Oghwe na , ọtiọyen o ji che sivwin ihwo ri bromaphiyame ri ji fuevun , ọke rọ da cha ghwọrọ eyeren nana .
( Mak 13 : 10 ; Ẹvwọ .
7 : 9 , 10 ) Ọnana yen sorọ omaẹvwọkpahotọ vẹ omaebrophiyame vwọ dia obo re ghanre mamọ .
Ohwo ro siomauko vwọ kẹ omaebrophiyame vwẹ iphiẹrophiyọ rẹ arhọ rẹ bẹdẹ bẹdẹ rọyen vwọ heha .
Die yen a cha fuẹrẹn vwẹ uyono nana ?
Ra vwọ riẹn ọghanrovwẹ rẹ omaebrophiyame nure na , e gbe jẹ a fuẹrẹn enọ erha nana : Die yen Baibol na ta kpahen omaebrophiyame ?
Die yen a guọnọ mie ohwo tavwen e ki bro phiyame ?
Diesorọ o vwo fo nẹ a karophiyọ ọghanrovwẹ rẹ omaebrophiyame ọke ra da vwẹ Baibol vwo yono emọ rẹ avwanre yẹrẹ ihwo efa ?
6 , 7 . ( a ) Djisẹ rẹ oborẹ omaebrophiyame rẹ Jọn mudiaphiyọ . ( b ) Ọrhọ yen omaebrophiyame rọ ma ghanre kparobọ rẹ Jọn ruru ?
Omaebrophiyame rẹsosuọ ra niyẹnrẹn rọyen vwẹ Baibol na , ọyen ọ rẹ Jọn ro bru ihwo phiyame ruru .
( Mat . 3 : 1 - 6 ) Jọn bru ihwo phiyame vwọrẹ odjephia nẹ ayen kurhẹriẹ nẹ imwemwu rẹ ayen ru vwọso Urhi rẹ Mosis .
Ẹkẹvuọvo , karophiyọ nẹ omaebrophiyame rọ ma ghanre kparobọ rẹ Jọn ruru , dia ọ rẹ okurhẹriẹ - ẹ .
O bru Jesu rọ dia ọmọ rẹ Ọghẹnẹ phiyame . ( Mat .
3 : 13 - 17 ) Jesu dia orumwemwu - u , ọ guọnọ okurhẹriẹ - ẹ .
( 1 Pita 2 : 22 ) Omaebrophiyame rọyen , ọyen odjephia nẹ ọ vwomakpahotọ ro vwo ru ọhọre rẹ Ọghẹnẹ . ​ — Hib .
10 : 7 .
Ọke rẹ Jesu vwọ hẹ akpọ , idibo rọyen ji bru ihwo phiyame .
( Jọn 3 : 22 ; 4 : 1 , 2 ) Kerẹ omaebrophiyame rẹ Jọn ruru , idibo rẹ Jesu bru ihwo phiyame vwọrẹ odjephia nẹ ihwo na kurhẹriẹ nẹ imwemwu rẹ ayen ru vwọso Urhi rẹ Mosis .
Ẹkẹvuọvo , Jesu de ghwu ji vrẹnushi kpo obo odjuvwu nu , obo ri muẹ ihwo vwo bromaphiyame kọ cha fẹnẹ .
( a ) Iji vọ yen Jesu vwọ kẹ idibo rọyen ọke ro vwo vrẹnushi nu ?
( b ) Djisẹ rẹ oborẹ omaebrophiyame rẹ Inenikristi mudiaphiyọ .
Vwẹ ukpe 33 rẹ ọke rẹ avwanre na , Jesu ro vrẹnushi rhe da vwomaphia kẹ otu buebun .
Ihwo rehẹ etiyin ẹdẹ yena da dia eshare re vrẹ 500 , eriyin ji te eya , ọkiọvo ji te emọ dede . Ọ sa dianẹ ọke yena yen ọ vwọ vwẹ iji nana phia : “ Ọvwan gba yanran re we re yono ihwo rẹ akpọ na ejobi , wa vwẹ ame kẹ ayen vwẹ odẹ rẹ Ọsẹ vẹ ọ rẹ Ọmọ kugbe [ “ ẹwẹn ọfuanfon . ”
NW ] We yono ayen vwọ riẹn otọ rẹ imu na ejobi re dje kẹ ovwan na . ” ( Mat . 28 : 19 , 20 ; 1 Kọr .
15 : 6 ) Ọ sa dianẹ buebun rẹ idibo na hẹ etiyin ọke rẹ Jesu vwọ vwẹ iji na phia nẹ e re ru idibo rẹ ihwo .
Jesu nabọ kanrunumu omaebrophiyame kerẹ emuọvo kiriguo ra guọnọ mie ihwo re guọnọ mu urhekpe rọyen je yan nene .
( Mat . 11 : 29 , 30 ) Kohwo kohwo rọ guọnọ ga Jihova vwẹ idjerhe ro shephiyọ , ko vwo ọmrẹvughe rẹ ẹdia rẹ Jesu kare vwẹ orugba rẹ ọhọre rẹ Ọghẹnẹ .
O de vwo ọmrẹvughe yena nu , ke se bro phiyame .
Ọnana yen omaebrophiyame ọvuọvo rẹ Jihova rhiabọreyọ .
Ikuegbe rẹ Baibol sansan djerephia nẹ idibo kpokpọ re vwomaba ukoko na vwẹ ẹgbukpe ujorin ẹsosuọ , siomauko vwọ kẹ omaebrophiyame - e .
Ayen je nabọ vwo ẹruọ rẹ obo ro mudiaphiyọ . ​ — Iruo 2 : 41 ; 9 : 18 ; 16 : 14 , 15 , 32 , 33 .
9 , 10 .
Die yen omaebrophiyame rẹ ọshare rẹ Etiopia na kugbe ọ rẹ ọyinkọn Pọl yono avwanre ?
Se Iruo Rẹ Iyinkọn Na 8 : 35 , 36 .
Roro kpahen obo re phiare ọke rẹ ọshare rẹ Etiopia ro kpo ẹga vwẹ Jerusalẹm jovwo , vwo rhivwin kpo .
Vwo nene odjekẹ rẹ amakashe rẹ Jihova , Filip de bru ohwo rẹ Etiopia na ra , o de “ gbe ikun rẹ iyẹnrẹ esiri ri Jesu vwọ kẹ . ”
Kẹ , die yen ọshare na ruru ?
Kidie nẹ o vwo ọdavwaro kpahen obo re yoniro , o ji vwo owenvwe ro vwo nene ọrhuẹrẹphiyotọ rẹ Jihova , o rhe hwọke - e , o de bromaphiyame .
Udje ọfa ra cha ta ota kpahen , kẹ ọ rẹ ọshare ọvo ro mukpahen idibo rẹ Jesu mamọ .
E vwiẹrẹ phiyọ ẹgborho rẹ Ju ra vwọ kpahotọ kẹ Jihova nure .
Ẹkẹvuọvo , ihwo rẹ Ju kpare oyerinkugbe oghẹresan rẹ ayen vẹ Jihova vwori kufia .
Ọshare na mu ẹwẹn kpahen ẹkuruemu rẹ ẹga rẹ ihwo rẹ Ju mamọ , jẹ ukuko na , ọ da mrẹ ẹga ọfa ro yovwin vrẹ ọyena .
Jesu ra rhọvwọn nushi kpo odjuvwu yen soseri kẹ .
Kẹ , die yen ọshare na ruru ?
O rhiabọreyọ ukẹcha rẹ Ananayas .
Vwọ kpahen ọshare yena , Baibol na da ta : “ Etiyin o de vrẹn , [ “ o de bromaphiyame , ” NW ] . ”
( Iruo 9 : 17 , 18 ; Gal . 1 : 14 ) O muẹro nẹ wọ riẹnre dẹn nẹ ọshare rẹ Ju yena , yen a rhe riẹn phiyọ ọyinkọn Pọl .
Ẹkẹvuọvo , noso nẹ Pọl jowọ ro fori ugege ro ghwe vwo vwo ẹruọ rẹ ẹdia rẹ Jesu kare vwẹ ọrhuẹrẹphiyotọ rẹ Jihova .
O hwọke - e , o de bromaphiyame . ​ — Se Iruo Rẹ Iyinkọn Na 22 : 12 - 16 .
( a ) Die yen mu ihwo ra vwẹ Baibol yono vwo bromaphiyame ?
( b ) Mavọ yen oma ruẹ avwanre siẹrẹ a da mrẹ ihwo kpokpọ ri bromaphiyame ?
Ọtiọyen ọ je hepha vwọ kẹ ihwo rẹ avwanre vwẹ Baibol vwo yono , te imitete te imiragua .
Ihwo ri vwo esegbuyota kugbe uvi rẹ ọdavwaro kpahen uyota na , choma rẹ ayen vwọ vwomakpahotọ ji bromaphiyame .
Vwọrẹ uyota , oma vwerhen avwanre ọke ra da ta ota rẹ omaebrophiyame na kẹ ayen vwẹ isikoko vẹ eghwẹkoko rẹ avwanre .
Oma vwerhen Iseri rẹ Jihova siẹrẹ ohwo rẹ ayen vwẹ Baibol vwo yono da rhiabọreyọ uyota na , ji yan obaro te ẹdia ro vwo bromaphiyame .
Ọtiọyen oma je vwerhen emiọvwọn siẹrẹ ayen da mrẹ emọ rayen vwẹ usun rẹ ihwo kpokpọ re che bru phiyame .
Vwẹ ukpe rẹ ẹga rẹ 2017 , ihwo re vrẹ 284,000 re guọnọ “ arhọ ri bẹdẹ na ” yen vwomakpahotọ kẹ Jihova , ji bromaphiyame .
( Iruo 13 : 48 ) O muẹro nẹ idibo kpokpọ yena riẹn oborẹ omaebrophiyame ghanre te vwọ kẹ Inenikristi .
Owọẹjẹ vọ yen ayen reyọre tavwen e ki bru ayen phiyame ?
Owọẹjẹ vọ yen ohwo ra vwẹ Baibol vwo yono cha reyọ tavwen e ki bro phiyame ?
Ohwo ra vwẹ Baibol yono che vwo esegbuyota re mu kpahen erianriẹn ọgbagba rẹ Ọghẹnẹ , ọhọre rọyen , kugbe ọrhuẹrẹphiyotọ rẹ usivwin ro ru vwọ kẹ ihworakpọ , tavwen e ki bro phiyame . ( 1 Tim .
2 : 3 - 6 ) Esegbuyota tiọyena cha nẹrhẹ o siobọnu erharhe iruemu ro vwori jovwo , rere o se vwo yeren akpọ nene iji rẹ Baibol na .
( Iruo 3 : 19 ) Ọnana pha ghanghanre mamọ , kidie ohwo cha sa vwomakpahotọ kẹ Ọghẹnẹ siẹrẹ o de ruẹ obo re sa nẹrhẹ o jẹ Uvie rẹ Ọghẹnẹ ẹruọ - ọ . ( 1 Kọr .
6 : 9 , 10 ) Ẹkẹvuọvo , vwọ vrẹ ọ ro vwo yeren akpọ nene iji rẹ Baibol na , o ji vwo erọnvwọn efa ra guọnọ mie .
Ohwo rọ guọnọ ọvwata , cha davwẹngba vwo kpo uyono ọkieje , ji vwobọ vọnvọn vwẹ iruo rẹ aghwoghwo na .
Jesu tare nẹ idibo rọyen che muomaphiyọ iruo nana .
( Iruo 1 : 8 ) Ohwo re yono na de ru enana eje nu , kọ sa vwẹ oma rọyen kpahotọ kẹ Jihova womarẹ ẹrhovwo , ji bromaphiyame .
Wo dje ọghanrovwẹ rẹ omaebrophiyame vwọ kẹ ihwo ru wo yono ?
( Ni ẹkorota 13 )
Ọke re de yono ihwo efa , diesorọ o vwo fo nẹ a karophiyọ nẹ omaebrophiyame yen sa nẹrhẹ ohwo dia uvi Onenikristi ?
Ọke re de yono emọ rẹ avwanre kugbe ihwo efa oborẹ ayen se vwo ru enana eje , ofori nẹ a karophiyọ nẹ omaebrophiyame jehẹ usun rẹ erọnvwọn re sa nẹrhẹ ohwo dia uvi Onenikristi .
Avwanre da karophiyọ ọnana , ke se yono ayen vwẹ idjerhe ro fiotọ .
Ọ je cha nẹrhẹ a guọnọ ọke ro fori ra vwọ vuẹ ayen kpahen ọghanrovwẹ rẹ omaẹvwọkpahotọ kugbe omaebrophiyame .
Kidie avwanre guọnọre nẹ ayen yan obaro te ẹdia re vwo bru ayen phiyame !
Diesorọ o vwo fo nẹ a gba ohwo vuọvo vwo bromaphiyame - e ?
E jẹ avwanre gba emọ rẹ avwanre yẹrẹ ihwo rẹ avwanre vwẹ Baibol vwo yono , vwo bromaphiyame - e .
Kidie Jihova gba ohwo vuọvo vwọ ga - a .
( 1 Jọn 4 : 8 ) Ukperẹ ọyena , e jẹ a chọn ayen uko vwọ riẹn obo rọ ghanre te , re vwo vwo uvi oyerinkugbe vẹ Jihova .
Ọdavwaro kpahen oborẹ ayen yonori vẹ owenvwe re vwo ru obo ra guọnọ mie Inenikristi , yen che mu ayen vwo bromaphiyame . ​ — 2 Kọr .
5 : 14 , 15 .
15 , 16 . ( a ) O vwo edje rẹ ohwo che te tavwen o ki bromaphiyame ?
Djekpahọn . ( b ) Diesorọ ohwo vwo bromaphiyame kerẹ ọvo usun rẹ Iseri rẹ Jihova , ọ da tobọ dianẹ e bruro phiyame vwẹ ẹga rọ rare jovwo ?
O vwo edje ohwo che te tavwen o ki bromaphiyame - e , kidie ihwo eje dia abavo - o , evo fobọ yan obaro vwọ vrẹ efa .
Ihwo buebun bromaphiyame ọke rẹ ayen vwọ hẹ imighene , ayen ji fuevun ga Jihova te ọke na .
Efa fobọ mrẹ ukoko na vughe - e , ayen rhe ji fobọ bromaphiyame - e .
Evo tobọ vrẹ ẹgbukpe 100 tavwen ayen ki bromaphiyame !
Aye ọvo rọ kpakore da nọ oghwoghwota ro yono , sẹ o ghini fo rẹ ọyen vwọ rhoma bromaphiyame , kidie e bruro phiyame vwẹ ẹga sansan rọ rare jovwo .
Oniọvo na de nene fuẹrẹn ẹkpo rẹ Baibol sansan re sa chọn uko .
Ukuotọ rọyen , o de rhi vwo ẹruọ rẹ oborẹ Baibol jiri kẹ , o de bromaphiyame .
Aye na kuẹrofia kẹ omaebrophiyame kidie nẹ ọ joma te ẹgbukpe 80 re - e .
Vwọrẹ uyota , erianriẹn ọgbagba vwọ kpahen ọhọre rẹ Jihova yen sa nẹrhẹ omaebrophiyame rẹ avwanre dia ọ rẹ obọdẹn .
Ọtiọyena , ihwo kpokpọ che bromaphiyame ọ da tobọ dianẹ e bru ayen phiyame vwẹ ẹga rẹ ayen rare jovwo . ​ — Se Iruo Rẹ Iyinkọn Na 19 : 3 - 5 .
Die yen ofori nẹ ohwo roro kpahen vwẹ ẹdẹ ro bromaphiyame na ?
Ẹdẹ rẹ ohwo bromaphiyame , ọyen ẹdẹ rẹ aghọghọ .
Vwọba , ọyena jẹ ẹdẹ rọ vwọ nabọ roro kpahen oborẹ omaẹvwọkpahotọ vẹ omaebrophiyame churobọ si .
Ọ guọnọ ẹgbaẹdavwọn e ki se yerin mu omaẹvwọkpahotọ rẹ avwanre .
Kọyensorọ Jesu vwọ reyọ oghwa rẹ Onenikristi vwo dje urhekpe .
Kidie ayen rha cha “ dia kẹ omobọ rayen [ ọfa - a , ] ẹkẹvuọvo vwọ kẹ ohwo rọ vwi fiki rayen ghwu rọ da rhoma vrẹn . ” ​ — 2 Kọr .
5 : 15 ; Mat .
16 : 24 .
Enọ vọ yen a cha kpahenphiyọ vwẹ uyono rọ vwọ kpahen ọnana ?
Oghwa rẹ Onenikristi re vwo dje urhekpe na , yen mu oni rẹ Maria vwọ nọ enọ re djunute vwẹ ọtonphiyọ rẹ uyono nana .
Wọ da dia ọmiọvwọn , ọ sa dianẹ o vwo ọke ọvo wọ vwọ nọ oma wẹn enọ tiọna : ‘ Ọmọ mẹ nabọ choma vwọ kẹ omaebrophiyame re ?
O vwo erianriẹn ọgbagba rọ sa nẹrhẹ omaẹvwọkpahotọ rọyen dia ọ rẹ obọdẹn ?
Ofori nẹ ọ nabọ kpo isikuru sheri ji vwo iruo tavwen o ki bromaphiyame ?
Kẹ , o de rhe ru umwemwu ọgangan siẹrẹ o de bromaphiyame nu vwo ? ’
A cha kpahenphiyọ enọ nana vwẹ uyono rọ vwọ kpahen ọnana .
A je cha fuẹrẹn oborẹ emiọvwọn re dia Inenikristi sa vwọ vwẹ ẹro abavo vwo ni omaebrophiyame .
Tavwen e ki bru ihwo kpokpọ phiyame kerẹ Iseri rẹ Jihova , a nọ ayen enọ ivẹ vwẹ irharho rẹ otu buebun .
Onọ rẹsosuọ na yen , “ Vwọ kpahen izobo rẹ Jesu Kristi , wo kuobọ rhẹriẹ nẹ imwemwu wẹn re , wọ da vwẹ oma wẹn kpahotọ kẹ eruo rẹ ọhọre rẹ Jihova ? ”
Mavọ yen avwanre ru riẹn nẹ ihwo re che bru phiyame na , vwẹ oma rayen kpahotọ kẹ Jihova jovwo re ?
Jesu ji idibo rọyen nẹ ayen yanran re “ yono ihwo rẹ akpọ na ejobi ” rere e ji “ [ bru ayen phiyame , NW ” ] . ” ( Mat .
28 : 19 , 20 ) Jẹ , omarẹ ẹgbukpe ọvo tavwen ọ ke vwẹ iji yena kẹ ayen , ọ ta eta nana kẹ iyinkọn vẹ idibo rọyen : “ Ohwo da guọno nẹ ọye nene uvwe , e jọ sen oma rọye re o mu [ “ urhe rẹ oja rọyen , ” NW ] re o nene uvwe . ” ​ — Mat .
16 : 24 .
Jesu vwẹ akpeyeren rọyen eje vwo ru ọhọre rẹ Ọsẹ rọyen .
Ọtiọyena , ihwo ra vwẹ Baibol vwo yono re guọnọ ru erọnvwọn eje rẹ Jesu tare nẹ e ru na , cha sen oma rayen rere ayen sa vwẹ oma rayen eje vwọ kpahotọ kẹ Jihova .
Vwọrẹ ẹroevwokere rẹ Jesu , ayen vwẹ ọhọre rẹ Jihova vwọ kobaro vwẹ akpeyeren rayen .
( Mat . 26 : 39 ) Omaebromaphiyame , ọyen odjephia nẹ ohwo sen oma rọyen re , ọ je choma rọ vwọ vwẹ ogangan rọyen eje , obo ro vwori eje , kugbe ena rọyen eje vwọ ga Jihova .
( Rom 12 : 1 ) Kọyensorọ a vwọ nọ ihwo ri che bromaphiyame sẹ ayen vwomakpahotọ kẹ Jihova rẹ ayen vwo ru ọhọre rọyen .
“ Ovwan ghọ erhorha we guẹ - ẹ . ” ​ — 1 PITA 4 : 9
UNE : 100 , 87
obo rọ ghanre te re vwo dede erhorha vwevunrẹ ukoko na ?
uphẹn re vwo dede erhorha ?
obo re se vwo phi ebẹnbẹn re vwo jẹ erhorha edede kparobọ ?
Ẹdia vọ yen Inenikristi rẹ ẹgbukpe ujorin ẹsosuọ hirharoku ?
ỌKIỌVO uvwre rẹ ẹgbukpe 62 fiẹ 64 C.E . , ọyen ọyinkọn Pita vwo si ọbe “ rhe otu re hẹ imu re hra ro Pọntus , Galesha , Kepadosia , Esha , kugbe Bitinia . ”
( 1 Pita 1 : 1 ) Iniọvo nana rehẹ ikoko sansan vwẹ ubrotọ rẹ Asia Minor na , ghene guọnọ uduephiophiyawọ kugbe odjekẹ kidie ẹkuotọ sansan yen ayen nurhe .
Iniọvo na rioja rẹ omukpahen , a je hanrhe ayen .
Ayen hirharoku “ odjadja rẹ erhanre . ”
Ayen yerin vwẹ ọke rọ pha gangan mamọ .
Ọyinkọn Pita de si : “ Oba rẹ emu na ejobi si kẹre re . ”
Kidie omarẹ ẹgbukpe ihwe yen chekọ tavwen eyeren rẹ ihwo rẹ Ju na ki che vwoba .
Die yen cha vwẹ ukẹcha kẹ Inenikristi eje vwẹ ọke ọgangan yena ? ​ — 1 Pita 4 : 4 , 7 , 12 .
2 , 3 .
Die yen nẹrhẹ Pita vuẹ Inenikristi nẹ ayen ghọ erhorha ?
( Ni uhoho rẹsosuọ na . )
Vwọba erọnvwọn efa , Pita da vuẹ iniọvo na : “ Ovwan ghọ erhorha . ”
( 1 Pita 4 : 9 ) Vwẹ ejajẹ rẹ Grik , ubiota na “ ghọ erhorha ” mudiaphiyọ re vwo djẹ “ ẹguọnọ , yẹrẹ uruemuesiri kẹ erhorha . ”
Noso nẹ Pita vuẹ iniọvo na nẹ ayen dede “ ohwohwo ” phiyọ oma .
Erere vọ yen che te ayen obọ siẹrẹ ayen de vwo uruemu ra vwọ ghọ erhorha ?
Ọ cha nẹrhẹ ayen sikẹrẹ ohwohwo .
Roro kpahen obo wo rhiẹromrẹ re .
Ohwo durhie uwe kpo uwevwin rọyen obọ ọvo jovwo re ?
Oma vwerhen owẹ wọ vwọ ra ?
Wo vwo dede iniọvo rẹ ukoko wẹn evo ri bru we rhe , ọ nẹrhẹ oyerinkugbe rẹ ovwan kpẹkpẹ phiyọ ?
Idjerhe ro me yovwin ra vẹ iniọvo na vwọ nabọ vughe ohwohwo , ọyen re vwo dede ayen phiyọ oma .
A guọnọre nẹ Inenikristi re herọ vwẹ ọke rẹ ọyinkọn Pita sikẹre ohwohwo phiyọ , fikirẹ eyeren rẹ ọke yena rọ bra phiyọ .
Ọtiọyen o ji fo nẹ Inenikristi ri yeren vwẹ “ oba rẹ ẹdẹ ” ra hepha na ji ru . ​ — 2 Tim .
3 : 1 .
Enọ vọ yen a cha kpahenphiyọ vwẹ uyono nana ?
Ọke vọ yen uphẹn de se rhiephiyọ kẹ avwanre , re vwo dede “ ohwohwo ” phiyọ oma ?
Mavọ yen avwanre se vwo phi ebẹnbẹn re vwo jẹ erhorha edede kparobọ ?
Die yen sa nẹrhẹ avwanre dia uvi rẹ erhorha ?
Mavọ yen e se vwo dede erhorha re rhe emẹvwa rẹ avwanre ?
Vwẹ emẹvwa : Avwanre dede kohwo kohwo rọ rhe emẹvwa rẹ avwanre rhe kerhọ kẹ Ota rẹ Ọghẹnẹ .
Jihova vẹ ukoko rọyen yen durhie avwanre .
( Rom 15 : 7 ) Ihwo kpokpọ da rhe , kẹ avwanre kuomakugbe Jihova vwo dede ayen .

Jowọ wo vwo dede ihwo kpokpọ , ọ da tobọ dianẹ irhuon vẹ osẹnvwe rayen shephiyọ - ọ .
( Jems 2 : 1 - 4 ) Wo de noso nẹ ohwo kpokpọ ọvo chidia ọ robọ rọyen , wọ sa vuẹ nẹ o rhi chidia kẹrẹ owẹ .
Oma cha vwerhọn siẹrẹ wọ da chọn uko vwọ nabọ nene ọrhuẹrẹphiyotọ na , ji nene guọnọ ẹkpo rẹ Baibol re che se .
Ọnana cha dia omamọ uphẹn re se vwo “ yono obo re ru ẹse . ” ​ — Rom 12 : 13 .
Amono yen ihwo rẹsosuọ rẹ avwanre se durhie rhe uwevwin rẹ avwanre ?
Ọrekugbe : Vwẹ ọke awanre , ihwo vwẹ udemu vwọ ghọ erhorha . ( Jẹn . 18 : 1 - 8 ; Iguẹ .
13 : 15 ; Luk 24 : 28 - 30 ) E de durhie ohwo kpo udemu , ọyena odjephia nẹ avwanre guọnọre nẹ a vẹ ohwo yena dia ugbeyan , ji yerinkugbe vwọrẹ ufuoma .
Amono yen ihwo rẹsosuọ re se durhie ?
Iniọvo rehẹ ukoko na .
Kidie ayen ihwo ri che bicha avwanre siẹrẹ erọnvwọn da gan .
Ọtiọyena , ofori nẹ a vẹ ayen dia igbeyan ri yerẹn kuẹgbe vwọrẹ ufuoma .
Vwẹ ukpe rẹ 2011 , Ẹko Rọvwẹrote na de si ọke rẹ orua rẹ Bẹtẹl rọhẹ United States vwo ruẹ uyono rẹ Uwevwin Orhẹrẹ , nẹ 6 : 45 p.m . rhe 6 : 15 p.m .
Diesorọ ?
Aghwoghwo na djerephia nẹ e wene ọke na rere buebun rẹ iniọvo na sa vwọ mrẹ ọke vwo dede ohwohwo phiyọ oma siẹrẹ uyono na de kuphiyọ nu .
Ọke vwọ yanran na , eghọn ukoko efa da je vwẹrokere ayen .
Ọrhuẹrẹphiyotọ nana nẹrhẹ oyerinkugbe rẹ iniọvo rehẹ orua rẹ Bẹtẹl rhoma ganphiyọ .
7 , 8 .
Idjerhe vọ yen avwanre se vwo dede etota re ji bru avwanre rhe ?
Avwanre eje riavwerhen rẹ ota rẹ ọtota ọrhorha , iniruo okinriariẹ , kugbe iniọvo re ji nẹ oghọn ukoko bru avwanre rhe . Iniọvo tiọyena de won avwanre , ọyena ghwa uphẹn re vwo dje uruemu ra vwọ ghọ erhorha phia .
( Se 3 Jọn 5 - 8 . )
Re vwo durhie iniọvo tiọyena rhe uwevwin rẹ avwanre vwọ kẹ ọrekugbe , ọyen idjerhe oyoyovwin ọvo re se vwo dede ayen .
Wo se ruo ?
Oniọvo aye ọvo vwẹ America da ta : “ Ikpe evo rhire na yen me vẹ ọshare mẹ vwo durhie buebun rẹ iniọvo tiọyena vẹ eya rayen cha uwevwin rẹ avwanre .
Oma vwerhen avwanre kọke kọke rẹ avwanre de ruo , marho kparobọ , ọ bọn esegbuyota rẹ avwanre gan .
Avwanre cha sa viẹ idiekpọvwẹ - ẹ . ”
9 , 10 . ( a ) Amono yen se nene avwanre dia ọke grongron ?
( b ) Iniọvo rẹ uwevwin rayen ghwa rho - o , je sa vwẹ ukẹcha phia ?
Djudje rọyen .
Erhorha re cha dia ọke grongron : Vwẹ ọke awanre , ihwo buebun vwo ẹkuruemu rẹ ayen vwo dede erhorha phiyọ uwevwin . ( Job 31 : 32 ; Filim .
22 ) Ofori nẹ avwanre ji ru ọtiọyen .
Ukoko ọvuọvo yen vwo oghwa rẹ ayen vwọ guọnọ asan rẹ oniruo okinriariẹ ro kiẹn ukoko rayen cha dia .
Ọtiọyen ọ je hepha vwọ kẹ ihwo ri kpo isikuru rẹ ukoko na vwo mu , kugbe iniọvo re vwomakpahotọ vwọ kẹ iruo rẹ ebabọn .
Iniọvo rẹ oghwọrọ te oma , je guọnọ asan rẹ ayen cha dia bẹsiẹ ra vwọ rhoma bọn uwevwin rayen .
Avwanre nama roro nẹ ihwo ri vwo omamọ rẹ iwevwin ọvo yen sa vwẹ ukẹcha phia - a , ọ sa tobọ dianẹ ayen ru ọtiọyen abọ buebun re .
Wọ sa vwẹ ukẹcha phia , ọ da tobọ dianẹ uwevwin wẹn ghwa rho - o ?
Oniọvo ọshare ọvo vwẹ South Korea karophiyọ ọke rẹ iniọvo ri kpo isikuru rẹ ukoko na vwo won uwevwin rọyen .
O de si : “ Me vẹ aye mẹ dino siomauko kidie avwanre ghwa rọvwọn nu obọ , uwevwin avwanre na je rho - o .
Ẹkẹvuọvo , oma vwerhen avwanre mamọ ọke rẹ iniọvo na rhe vwọ nene avwanre dia .
Ọyena nẹrhẹ avwanre sa mrẹ omavwerhovwẹn rọ herọ siẹrẹ aye gbe ọshare da ga Jihova kuẹgbe , ji vwo oboratẹnrovi ọvuọvo . ”
Diesorọ o vwo fo nẹ wo dede iniọvo re kua rhe ukoko wẹn phiyọ oma ?
Iniọvo re kua rhe ukoko na : Iniọvo yẹrẹ orua evo sa kua rhe ukoko wẹn .
Evo rayen sa dia iniọvo re rhe ga vwẹ asan ra da ma guọnọ ukẹcha .
E ji se ji ekobaro evo rhe ukoko wẹn nẹ ayen rhi vwẹ ukẹcha phia .
Ọnana ewene rode vwọ kẹ ayen , kidie asan kpokpọ vẹ ukoko kpokpọ yen ayen rhere na , ọkiọvo dede , ephẹrẹ vẹ ẹkuruemu rẹ asan na je sa dia emu ọrhorha kẹ ayen .
E de durhie ayen vwọ kẹ udemu yẹrẹ reyọ ayen vwọ yan ekogho na , ọ sa nẹrhẹ asan na fobọ riẹnriẹn ayen oma .
Ikuegbe vọ yen djerephia nẹ a guọnọ emu buebun tavwen a ke ghọ ọrhorha - a ?
Ọ guọnọ emu buebun tavwen a ke ghọ ọrhorha - a .
( Se Luk 10 : 41 , 42 . )
Oniọvo ọshare ọvo vwọ karophiyọ ọke rọ vwọ ton ẹga rẹ imishọnare phiyọ , ọ da ta : “ Avwanre ighene , avwanre jẹ igbori , urhuru rẹ uwevwin ji ghwe siẹ avwanre .
O vwo ovwọnvwọn ọvo rẹ aye mẹ vwo brenu nẹ ọyen guọnọ kpo , dede nẹ me davwẹngba vwo bruche , jẹ uchebro mẹ eje shefia .
Omarẹ 7 : 30 p.m . , ohwo ọvo de hworo ẹchẹ .
Avwanre vwo rhie ẹchẹ , avwanre da mrẹ aye ọvo ra vwẹ Baibol yono ro mudia anurhoro vẹ itiẹn erha rọ ghwa nene oma rhe .
O rhi dede imishọnare kpokpọ re rhere na .
Avwanre de dede ro uwevwin je vwẹ uko ame kẹ .
Avwanre ji gbe iti , ji ru ishọkọleti ọrhorhoro kẹ .
Ọke yena avwanre sa jẹ Swahili - i , ọ je riẹn obo ra jẹ Oyibo - o .
Jẹ , obo rọ phiare ẹdẹ yena nẹrhẹ avwanre riẹn obo rọ cha vwerhen te siẹrẹ avwanre da vwẹ ugbeyan vwo mu iniọvo na . ”
Erere vọ yen herọ siẹrẹ e de vwo uruemu re vwo dede erhorha ?
Wo siomauko vwọ kẹ ọrhorha ẹghọ dẹvure ?
Ọ da dia ọtiọyen , kọyen wo ku uphẹn ru wo vwo vwo omamọ otaẹtakuẹgbe kugbe uvi rẹ ugbeyan kufia .
Erhorha ẹghọ , ọyen emu oyoyovwin ọvo ro se si ohwo nẹ ẹdia rẹ ọruvwohwo .
Ọkiọvo wo se roro , ‘ Kẹ diesorọ ohwo vwo jẹ ọrhorha edede ? ’
Erọnvwọn buebun sa suọ .
Die yen avwanre se ru ọ da dianẹ avwanre vwo ọke yẹrẹ ẹgba re vwo durhie ihwo rhe uwevwin rẹ avwanre yẹrẹ kpo ọ raye - en ?
Ọke vẹ ẹgba : Idibo rẹ Jihova wian mamọ , buebun rayen ji vwo oghwa buebun rẹ ayen muẹ .
Evo se no nẹ ayen vwo ọke vẹ ẹgba rẹ ayen sa vwọ ghọ erhorha - a .
Ọ da dia ọtiọyen wo niro , gba rhoma fuẹrẹn ọrhuẹrẹphiyotọ wẹn .
Wo se ru ewene evo re cha nẹrhẹ wo se durhie ihwo rhe uwevwin wẹn yẹrẹ nẹrhẹ owẹ se kpo uwevwin rayen siẹrẹ ayen de durhie uwe ?
Baibol bru avwanre uche nẹ a ghọ erhorha . ( Hib .
13 : 2 ) Vwọrẹ uyota , ọyen obo ro fori nẹ avwanre rhuẹrẹ ọke vwo ru , ọ chọre - e .
Ọkiọvo dede , wo se siobọ rẹ erọnvwọn evo kpotọ , rere wọ sa mrẹ ọke vwo ruo .
Ẹnwan vọ yen ihwo evo rua kpahen erhorha ẹghọ ?
Ẹro wo vwo ni oma wẹn : Wo vwo ẹwẹn wọ vwọ ghọ ọrhorha dẹvure , ẹkẹvuọvo wo de no nẹ wo che se ruo - o ?
Oma vo ihwo evo , ayen niro nẹ ayen cha mrẹ ota ta - a , yẹrẹ ayen che se ru obo re cha nẹrhẹ oma vwerhen ohwo na - a .
Efa niro nẹ ayen igbere , nẹ ayen che se ru te iniọvo efa vwevunrẹ ukoko na - a .
Karophiyọ nẹ , obo re ma ghanre ọyen wọ vwọ nabọ rhuẹrẹ uwevwin wẹn phiyọ , ji ruo fuanfon , wọ me je dia uvi rẹ ugbeyan .
16 , 17 .
Die yen sa nẹrhẹ udu rẹ erhorha ẹghọ juwe ebro ?
Ọ dia owẹ ọvo yen ro ẹnwan ọtiọye - en .
Ọkpako ọvo vwẹ Britain da ta : “ Ohwo sa ghene ro ẹnwan ọke ro de muegbe vwọ hẹrhẹ ọrhorha .
Jẹ , kirobo rẹ kemu kemu re ruẹ vwẹ ẹga rẹ Jihova hepha , erere ra cha mrẹ , rho vrẹ ẹnwan na shesheri .
Oma vwerhen ovwẹ , siẹrẹ mẹ vẹ erhorha ri bru vwe rhe na da da ikọfi ji gbikun . ”
Karophiyọ nẹ , erere herọ siẹrẹ e de vwo ọdavwẹ rẹ erhorha .
( Fil . 2 : 4 ) Oma vwerhen ihwo buebun siẹrẹ ayen de gbikun rẹ oborẹ ayen rhiẹromrẹ vwẹ akpeyeren .
Echidiotọ tiọyena yen ihwo da sa mrẹ uphẹn vwọ nọ wẹ kpahen obo wo rhiẹromrẹ re .
Ọkpako ọfa de si : “ Kidie nẹ mi durhie iniọvo rehẹ ukoko mẹ rhe uwevwin , ọyena chọn vwẹ uko vwọ nabọ vughe ayen , ji riẹn oborẹ ayen wan mrẹ ukoko na vughe . ”
Ọma cha vwerhen iniọvo na siẹrẹ wo de djephia nẹ wo vwo ọdavwẹ rayen .
Oniọvo aye ọvo rọ dia ọkobaro , rhie uwevwin rọyen phiyọ vwọ kẹ iniọvo ri kpo isikuru sansan rẹ ukoko na vwo mu .
Oniọvo na da ta : “ Ẹsosuọ , udu ke bru vwe kidie uwevwin mẹ ghwe fẹro - o , egbara awanre yen me vwọ rhuẹrẹ .
Aye rẹ ọvo usun rẹ iyono rẹ isikuru na da ta ota ọvo rọ rhe nẹrhẹ ẹwẹn mẹ totọ .
Ọ tare nẹ , ọke rẹ ọshare rọyen vwọ ga kerẹ oniruo okinriariẹ , udughwrẹn rẹ ayen nene iniọvo ri vwo omamọ rẹ oyerinkugbe vẹ Jihova dia uwevwin , yen ma kẹ ayen omavwerhovwẹn , ọ da tobọ dianẹ iniọvo na feri - i .
Ọyena da nẹrhẹ ovwẹ karophiyọ eta rẹ oni mẹ ta ọke rẹ avwanre vwọ hẹ imitete : ‘ Ukodo rẹ ẹbe diodi ra ria vẹ ẹguọnọ yen me yovwin . ’
” ( Isẹ 15 : 17 ) Siẹrẹ ẹguọnọ de mu we vwo dede erhorha , udu rhe che bru we - e .
18 , 19 .
Mavọ yen uruemu ra vwọ ghọ ọrhorha sa vwọ chọn avwanre uko vwọ kpairoro vrẹ oruchọ rẹ ihwo efa ?
Ẹro wo vwo ni ihwo efa : O vwo ohwo ọvo vwẹ ukoko wẹn rẹ ivun rọyen miovwo uwe ?
Wo rhe si ivun emiovwo na nẹ evu - un , o se hirhephiyọ ẹghwọ ra cha sa rhuẹrẹ - ẹ .
Uruemu rẹ ohwo rhe je we - e , ọ cha bẹn kẹ wẹ wo vwo durhie rhe uwevwin wẹn .
Yẹrẹ ọ sa dianẹ ohwo ọvo gbe we ku vwẹ ọke rọ wanre , jẹ ọ pha bẹnbẹn te ọke na wọ vwọ kpairoro vrẹ obo ro ru we .
Baibol na jiri uruemu ra vwọ ghọ erhorha .
Ọ tare nẹ e dje uruemu tiọyena tobọ vwọ kẹ ivwighrẹn rẹ avwanre , kidie o se toroba uvi rẹ oyerinkugbe .
( Se Isẹ 25 : 21 , 22 . )
Uruemu ra vwọ ghọ ọrhorha sa chọn avwanre uko vwọ rhuẹrẹ ẹghwọ , ji si ophu nẹ evun .
Ọ sa nẹrhẹ a mrẹ omamọ rẹ uruemu ro rhe ohwo rẹ avwanre vẹ ọyen gba ghwọ , rọ dia obo re nẹrhẹ Jihova sio rhe ukoko na .
( Jọn 6 : 44 ) Ẹguọnọ de mu we vwo durhie ohwo wẹ vẹ ọyen vwo ẹghwọ rhe uwevwin wẹn , ọ sa nẹrhẹ ovwan rhuẹrẹkugbe .
Mavọ yen o se vwo mu wẹ ẹro nẹ ẹguọnọ yen mu we vwo ruo ?
Idjerhe ọvo , ọyen wo vwo nene uchebro rọhẹ Filipae 2 : 3 : “ Vwẹ oma evwokpotọ kere phihọ nẹ ihwo efa yovwi nọ ovwan . ”
Roro kpahen asan rẹ iniọvo efa vwo yovwin vrẹ wẹ .
Ọkiọvo ọ sa dia esegbuyota , akoechiro , uduefiogbere yẹrẹ iruemu efa rẹ ayen vwori . Re vwo roro kpahen omamọ rẹ uruemu rayen na cha nẹrhẹ ẹguọnọ rẹ avwanre vwo kpahen ayen kodophiyọ , kọ je nẹrhẹ ọ lọhọ kẹ avwanre re vwo dede ayen phiyọ oma .
Ihwo re ghọ erhorha nabọ muegbe hẹrhẹ ayen ( Ni ẹkorota 20 )
Diesorọ o vwo fo nẹ avwanre muọghọ kẹ edurhie rẹ avwanre rhiabọreyọ nure ?
Mavọ yen e se vwo ru ọtiọyen ?
Ọbuine Devid da nọ : “ E Ọrovwohwo ono re sa dia uwevwi wẹn na ? ”
( Une 15 : 1 ) Ọ vwọ nọ onọ yena nu , o de kere iruemu rẹ Ọghẹnẹ guọnọ mie ihwo re guọnọ dia uwevwin rọyen .
Ọvo usun rẹ iruemu yena yen , ra vwọ ta uyota : “ Ro duvwu iyori kẹ omobọ rọye ọ da dia obo re miavwọ dede o gbi se kuẹ rhẹriẹ - ẹ . ”
( Une 15 : 4 ) Avwanre de rhiabọreyọ edurhie , avwanre me davwẹngba vwọ yanmuo .
Ọ sa dianẹ ohwo ro durhie avwanre na , nabọ ghwọrọ ọke vwo muegbe hẹrhẹ avwanre nure , avwanre rha ra - a , jẹ ẹgbaẹdavwọn rọyen shefia . ( Mat .
5 : 37 ) Ihwo evo ku ihwo ri durhie ayen phiyotọ , fikirẹ edurhie ọfa rẹ ayen niri nẹ o yovwin nọ ọrẹsosuọ na .
Ọyena dje ẹguọnọ vẹ ọghọ phia - a .
Ọtiọyena , ofori nẹ avwanre rhiabọreyọ edurhie ji dje ọdavwaro phia kpahen kemu kemu rẹ ohwo na mrẹ vwọ ghọ avwanre .
( Luk 10 : 7 ) Ọ da dianẹ orọnvwọn cha djẹ avwanre ẹra , ofori nẹ a fobọ vuẹ ohwo ro durhie avwanre na .
Mavọ yen ọghọ re muẹ vwọ kẹ ẹkuruemu rẹ asan ra dia sa vwọ nẹrhẹ ohwo dia omamọ rẹ ọrhorha ?
O ji fo nẹ avwanre muọghọ kẹ ẹkuruemu rẹ asan rẹ avwanre dia .
Vwẹ asan evo , erhorha se won ohwo kpregede ; ẹkẹvuọvo , vwẹ asan efa , wọ cha vuẹ ohwo na phiyotọ tavwen wọ ke kọn bro ra .
Vwẹ asan evo , erhorha yen a ka jẹ emu kẹ tavwen a ke jẹ kẹ ihwo rẹ orua na . Vwẹ asan efa , ihwo eje yen koko riemu na kuẹgbe .
Vwẹ asan evo , erhorha vwo ẹkuruemu rẹ ayen vwọ hwarhiẹ emu nene oma cha ; vwẹ asan efa , ohwo ro durhie ihwo na yen muẹ oghwa rẹ emu rẹ erhorha na cha re .
Vwẹ asan evo , ihwo vwo ẹkuruemu rẹ ayen vwọ sian edurhie obọ ọvo yẹrẹ abọ ivẹ tavwen ayen ki muọghọ kẹ ; vwẹ asan efa , ohwo da siọn edurhie , kọyen ọ riẹn ese - e .
Obo rọ wanre eje , e jẹ avwanre davwẹngba vwo ru obo re cha nẹrhẹ oma vwerhen ohwo ro durhie avwanre na .
Diesorọ ọ vwọ dia obo re ghanre ra vwọ “ ghọ erhorha ” ?
Pita da ta : “ Oba rẹ emu na ejobi si kẹre re . ” ( 1 Pita 4 : 7 ) Enẹna , o sikẹre vrẹ obo ri jovwo .
Avwanre rhẹro rẹ ukpokpogho rode rẹ akpọ na je rhe mrẹ dẹvo - o .
Eyeren na vwo miovwẹn phiyọ na , ofori nẹ ẹguọnọ rọhẹ uvwre rẹ avwanre ganphiyọ .
Ọke nana yen uchebro rẹ Pita na ma vwọ ghanre : “ Ovwan ghọ erhorha . ” ( 1 Pita 4 : 9 ) Vwọrẹ uyota , uruemu ra vwọ ghọ ọrhorha kẹ ohwo omavwerhovwẹn , o ji fo nẹ avwanre djephia ọke nana rhirin bẹdẹ .
IKUEGBE RẸ AKPEYEREN
Erika Nöhrer Bright yen gbikun na
Mẹvwẹ ọvo usun rẹ emetẹ ẹne ra sanere nẹ i mu idodo kẹ Adolf Hitler ọke rọ rhe vwọ ta ota kẹ avwanre .
Diesorọ a vwọ sane ovwẹ ?
Ọsẹ mẹ muomaphiyọ irueru rẹ usuon rẹ Nazi mamọ ọke yena , ọ djẹ imoto kẹ ohwo rode ro suẹn ọvo usun rẹ eghọn rẹ usuon na .
Oni mẹ de rhe muomaphiyọ ẹga rẹ Fada , ọ tobọ vwo ẹwẹn ro vwo nene Fada wian kugbe kerẹ nọn .
Jẹ , me rhọnvwe ga kerẹ nọn yẹrẹ vwomaba ukoko rẹ Nazi - i .
Ju vwe vuẹ ovwan oboresorọ .
E VWIẸ vwẹ vwẹ orere rẹ Graz , vwẹ ẹkuotọ rẹ Austria .
Me vwọ hẹ ẹgbukpe ighwrẹn , a da reyọ ovwẹ kpo uyono rẹ ẹga vwẹ isikuru ọvo .
Ẹkẹvuọvo , fikirẹ ọfanrhiẹn egbe ri mi rhiẹromrẹ vwẹ uvwre rẹ irherẹn vẹ nọn na , me rha sa tobọ dia isikuru na te ẹgbukpe ọvo tavwen oni mẹ ke rhọnvwe nẹ mi vrẹn no - o .
Orua rẹ avwanre , Ọse mẹ ku iwun rẹ isodje phiyọ
Ọke vwọ yanran na , e de mu vwe kpo bọdin sku .
Vwẹ ason ọvo , Ọsẹ mẹ da djẹ rhe reyọ ovwẹ , kidie e do ibọmbu phiyọ orere rẹ Graz .
Avwanre da djẹ kpo orere rẹ Schladming .
Ugege rẹ avwanre ghwa vwọ wanvrẹ agbada ọvo nu , ibọmbu re do rhe de tueghe agbada na phiyotọ .
O ji vwo ọke ọfa rẹ aropleni vwọ sa egbọlọ nene uvwe vẹ oni mẹ rode vwẹ egodo rẹ avwanre .
Ofovwin na nẹrhẹ a mrẹvughe nẹ ishọshi vẹ usuon na ku ihwo phiyotọ .
MI RHI VUGHE OHWO RỌ SA YỌNREN OBỌ MẸ KOKOROKO
Vwẹ ukpe rẹ 1950 , ọvo usun rẹ Iseri rẹ Jihova da ton uyono rẹ Baibol phiyọ vẹ ọni mẹ .
Me nabọ kerhọ ọke rẹ ayen de yono , me je tobọ nene oni mẹ kpo uyono ọke evo .
Oni mẹ rhi vwo vwo imuẹro nẹ Iseri rẹ Jihova yen yono uyota na , o de bromaphiyame vwẹ ukpe rẹ 1952 .
Vwẹ ọke yena , mi niro nẹ ukoko rọhẹ ekogho rẹ avwanre na , ghwa ukoko rẹ emare .
Ọke vwọ yanran na , vwẹ asan ọvo rẹ avwanre rare , avwanre da vwomaba ukoko ọvo rẹ ighene vọnre , rọ fẹnẹ ukoko rẹ eya re kpakore rẹ avwanre nurhe !
Avwanre vwo rhivwin kpo Graz , ke me rhe ton uyono ẹra rẹ ọkieje phiyọ ; o kriri - i , mi de ji rhi vwo imuẹro nẹ obo re yono uvwe na yen uyota na .
Me da je rhe mrẹvughe nẹ Jihova yọnren obọ rẹ idibo rọyen kokoroko .
Avwanre da tobọ hirharoku ẹdia re roro nẹ a cha sa vabọ rọye - en , Jihova ji che siobọnu avwanre - e . ​ — Une 3 : 5 , 6 .
Mi vwo ẹwẹn mi vwo ghwoghwo ota kẹ ihwo efa .
Me da vwẹ iniọvo mẹ vwọ tuọnphiyọ .
Iniọvo mẹ emetẹ ẹne , re je dia ekpako mẹ , vrẹn nẹ uwevwin re .
Ayen wian kerẹ iyono vwẹ isikuru rehẹ asan rẹ ayen kua ra .
Me da kọn bru ayen ra vwẹ ọko sansan rẹ ayen dia , ra vwẹ uchebro kẹ ayen nẹ ayen ji yono Baibol na .
Ukuotọ rọyen , iniọvo mẹ eje de yono Baibol ji bromaphiyame kerẹ Iseri rẹ Jihova .
Vwẹ udughwrẹn rivẹ me vwọ ton aghwoghwo phiyo nu , me da mrẹ aye ọvo rọ vrẹ ẹgbukpe 30 re , me da vwẹ uyono rẹ Baibol mu kẹ .
O de yerin te ẹdia rẹ omaebrophiyame ; ukuotọ rọyen , ọshare rọyen vẹ emeshare rọyen ivẹ de ji ru ọtiọyen .
Uyono mi vwo mu kẹ ayen na , nẹrhẹ esegbuyota mẹ ganphiyọ .
Diesorọ ?
Kidie a je rhe vwẹ uyono rẹ Baibol mu kẹ vwẹ dẹvo - o .
Ọtiọyena , ke me nabọ muegbe phiyotọ rere mi se vwo yono ayen .
Otọ rọyen , mi ke yono oma mẹ tavwen mi ki yono ihwo efa !
Ọyena nẹrhẹ ọdavwaro mẹ kpahen uyota na kodophiyọ .
Mi de bromaphiyame vwẹ April 1954 .
Vwẹ 1955 , mi de kpo ọghwẹkoko rẹ akpọeje vwẹ ẹkuotọ rẹ Germany , France , kugbe England .
Me vwọ hẹ London yen me vwọ mrẹ oniọvo Albert Schroeder rọ dia oyono vwẹ Isikuru rẹ Gilead .
Ukuko na , Oniọvo Schroeder da je ga kerẹ ọvo usun rẹ Ẹko Rọvwẹrote na .
Ọke rẹ avwanre vwọ kiẹn British Museum , Oniọvo Schroeder de dje isiesi rẹ Baibol awanre evo kẹ avwanre , ọ da je vuẹ avwanre oborẹ ayen ghanre te .
A vwẹ ibiẹbe rẹ Hibru vwo si odẹ rẹ Ọghẹnẹ phiyọ ayen .
Ọnana te vwe ẹwẹn mamọ , ọ bọn esegbuyota mẹ gan , ọ da je nẹrhẹ oruru mi vwo ghwoghwo Ota rẹ Ọghẹnẹ kẹ ihwo ganphiyọ .
Me vẹ ọrivẹ mẹ ( obọrhen ) , ọke rẹ avwanre vwọ ga kerẹ ekobaro oghẹresan vwẹ Mistelbach , Austria
Mi ton iruo ọkobaro ọkieje phiyọ vwẹ January 1 , 1956 .
Emeranvwe ẹne vwọ wan nu , e de ji vwe kpo Austria ra ga kerẹ ọkobaro oghẹresan .
Vwẹ ọke yena , Oseri rẹ Jihova vuọvo hẹ orere rẹ Mistelbach re me da ga na - a .
Ẹkẹvuọvo , me rhiẹromrẹ egbabọse ọvo .
Uruemu mẹ vẹ ọ rẹ ọkobaro me vẹ ọyen gba ga na fẹnẹre .
Mi joma te ẹgbukpe 19 re , orere rode yen mi nurhe ; oniọvo ochekọ na hẹ ẹgbukpe 25 , ọko yen o nurhe .
Me fobọ vrẹn vwẹ urhiọke - e , jẹ ọrivẹ mẹ na fobọ vrẹn mamọ .
Mi fobọ sherhẹn vwẹ aso - on , ẹkẹvuọvo ọrivẹ mẹ fobọ sherhẹn mamọ .
Dede nẹ avwanre ihwo ivẹ na fẹnẹre , uchebro rẹ Baibol rẹ avwanre neneri , chọn avwanre uko vwọ riavwerhen rẹ iruo rẹ ọkobaro na .
Vworẹ uyota , avwanre hirharoku egbabọse efa re gan vrẹ ọyena .
A tobọ mu kpahen avwanre , ẹkẹvuọvo “ a sen avwanre - e . ”
( 2 Kọr . 4 : 7 - 9 ) Ẹdẹ ọvo , avwanre vwo ghwoghwo vwẹ ọko ọvo , ihwo rehẹ ọko na de siobọ nẹ eranko rayen .
Eranko na da gba riariẹ avwanre phiyọ ; ayen ghan ako phiyọ , jẹ ayen gbọ .
Mẹ vẹ ọrivẹ mẹ da yọnrọn ohwohwo obọ , me da tobọ nẹrhovwo nẹ , “ Jihova , biko jẹ avwanre fobọ ghwu , siẹrẹ eranko na da rhọvwọ avwanre ! ”
Eranko na vwo sikẹrẹ avwanre , ayen da domaji , ayen vwo kpogho urhurhu rayen emerha nu , ayen da yanran .
Avwanre ghene mrẹ ochọnvwe rẹ Jihova ẹdẹ yena .
Ọyena vwọ wan nu , avwanre de ghwoghwo ota vwẹ ọko na odedede , ihwo na da je nabọ kerhọ .
Ọkiọvo o gbe ayen unu nẹ eranko na wan avwanre oma - a , yẹrẹ nẹ avwanre ji se fiudugberi ghwoghwo ota kẹ ihwo , dede nẹ a davwẹngba vwo djuguegue mu avwanre .
Evo da rhe dia Iseri rẹ Jihovah .
Avwanre je rhoma mrẹ emu ọfa rọ nẹrhẹ oshọ mu avwanre .
Ẹdẹ ọvo , ọshare ro vwo egodo rẹ avwanre dia na vwọ da udi vroma nu , ọ da tanẹ ọyen cha teyen avwanre hwe , kidie avwanre kpokpo ekogho na .
Dede nẹ aye rọyen bruro uche , jẹ o nyori - i .
Uvun rẹ avwanre rọhẹ obenu egenege na yen avwanre de nyo eta na eje .
Avwanre da vwẹ egbara vwọ cha ẹchẹ rẹ avwanre , jẹ avwanre brokpakpa krun eghwa rẹ avwanre cha vwọ djẹ .
Avwanre vwo rhie ẹchẹ , avwanre da mrẹ vwẹ anurhoro vẹ aphia rode rọ vwọ yọnren obọ .
Ọtiọyena , avwanre da wan ẹchẹ obuko djẹ ro otafe . Avwanre de mu ekuakua rẹ avwanre eje vwọ djẹ wan imidjerhe ogrongron re ru phiyọ udju na .
Kẹ avwanre brorhiẹn nẹ , avwanre rhe che rhivwin kpo uwevwin na ọfa - a .
Avwanre de krun eghwa rẹ avwanre kpo hotẹl ọvo . Etiyin rẹ avwanre diare joma te ẹgbukpe ọvo na , de ji fierere kẹ iruo rẹ aghwoghwo rẹ avwanre .
Vwẹ idjerhe vọ ?
Hotẹl na hẹ uherevie rẹ orere na ; evo usun rẹ ihwo rẹ avwanre vwẹ Baibol vwo yono , guọnọ nẹ e ru uyono rayen vwẹ etiyin .
O kriri - i , avwanre da ton uyono rẹ evwruwevwin vẹ ọ rẹ Uwevwin Orhẹrẹ phiyọ vwẹ uvun rẹ avwanre vwẹ hotẹl na . Omarẹ ihwo 15 yen cha .
Avwanre dia Mistelbach vrẹ ẹgbukpe ọvo tavwen a ke rhoma ji vwe kpo Feldbach , rọhẹ uherevie rẹ obohwẹre vẹ obuko ọnre na vwẹ Graz .
A kẹ vwẹ ọkobaro ọfa me vẹ ọyen gba wian , ẹkẹvuọvo ukoko hẹ asan na - a .
Uvun otutuno yen avwanre dia , vwẹ obenu rẹ egenege ra vwẹ irhe bọn .
Avwanre davwẹngba vwọ vwẹ ẹbẹre ẹbe vwo din inu rehẹ uvwre rẹ irhe na , kidie edo rẹ odju na wan inu na ro uwevwin na .
Orhare yen avwanre de vo ame .
Ẹkẹvuọvo , Jihova bruphiyọ kẹ ẹgbaẹdavwọn rẹ avwanre .
Emeranvwe evo vwọ wan nu , a da vwẹ ẹko ọvo vwo mu .
Ukuotọ rọyen , omarẹ ihwo 30 vwẹ orua ọvo rẹ avwanre nene yono Baibol da rhe mrẹ uyota na vughe !
Enana nẹrhẹ ovwẹ vwo ọdavwaro kpahen ukẹcha rẹ Jihova vwọ kẹ ihwo re vwẹ ọdavwẹ rẹ Uvie na vwọ kobaro .
Ihworakpọ rha sa chọn avwanre uko dede - e , Jihova choma rọ vwọ chọn avwanre uko ọkieje . ​ — Une 121 : 1 - 3 .
Vwẹ 1958 e de ru ọghwẹkoko rẹ akpọeje vwẹ Yankee Stadium kugbe Polo Grounds vwẹ New York City .
Mi vwo si ọbe kpo oghọn ukoko rọhẹ Austria nẹ me guọnọ ra , ayen da nọ vwẹ sẹ mi se kpo iklasi 32 rẹ Isikuru rẹ Gilead .
Me cha sa sen uphẹn oghẹresan tiọye - en .
Kpakpata kọyen me vwọ kpahen nẹ , “ E ! ”
Oniọvo Martin Poetzinger ro chirakon rẹ omukpahen ọgangan vwẹ uwodi rẹ oja rẹ Nazi , yen me vẹ ọyen gba chidia asan ọvo vwẹ iklasi na .
Ukuko na , ọ da ga kerẹ ọvo usun rẹ Ẹko Rọvwẹrote na .
Avwanre vwọ hẹ iklasi , ọkiọvo oniọvo Martin mi ghwe dju ota phiyọ ovwẹ orhọ , “ Erika , die yen ọyena mudiaphiyọ vwẹ ephẹrẹ rẹ German ? ”
E vwo yono avwanre te asan ọvo , Oniọvo Nathan Knorr de ghwoghwo asan re che ji ohwo ọvuọvo ra .
Paraguay kọyen e ji vwe ra .
A guọnọre nẹ ọsẹ mẹ rhọnvwe kẹ vwẹ tavwen me ke sa ro ẹkuotọ na , kidie ọke yena mẹvwẹ eghene .
Ọsẹ mẹ vwọ rhọnvwe kẹ vwẹ nu , mi de kpo Paraguay vwẹ March 1959 .
Uwevwin ra bọn kẹ imishọnare vwẹ orere rẹ Asunción , kọyen me vẹ ọrivẹ mẹ dia .
O kriri - i , mi de rhi vughe Oniọvo Walter Bright rọ je dia imishọnare .
O wontọ nẹ iklasi 30 rẹ Gilead . Ọke vwọ yanran na , avwanre da rọvwọn .
Kẹ avwanre chọn ohwohwo uko vwo yerẹn ghene ebẹnbẹn rẹ akpeyeren .
Ebẹnbẹn da rhe , avwanre mi se ọbe rẹ Aizaya 41 : 10 : “ Wọ djẹ oshọ - ọ , kidie me vẹ owẹ herọ , wo jẹ ofu dje we - e , kidie Mẹvwẹ Ọghẹnẹ wẹn ; Me kẹ wẹ ogangan . ”
Ọyena kẹ avwanre imuẹro nẹ siẹrẹ avwanre da fuevun ga Jihova je vwẹ Uvie rọyen vwọ kobaro , o vwo ọke vuọvo ro che vwo chukoku avwanre - e .
Ọke vwọ yanran na , e de ji avwanre kpo asan rọ kẹrẹ ughwru rẹ Brazil .
O rhi vwo te ọke ọvo , Ilori rẹ ẹga rehẹ oboyin na da vuẹ emọ evo nẹ ayen vwẹ ikuta vwo phi uwevwin rẹ imishọnare rẹ avwanre hepha na , rọ joma guọghọ re .
Ukuko na , Walter da rhe vwẹ uyono rẹ Baibol vwo mu kẹ ohwo rode rẹ elọkpa rehẹ etiyin .
Ọshare na da rhẹrẹ uwevwin rẹ avwanre ọsoso udughwrẹn ọvo .
Nẹ ọke yena yanran , ayen rhe kpokpo avwanre ọfa - a .
O kriri - i , a da tanẹ avwanre kua kpo uwevwin ro yovwin vrẹ ọ rẹ avwanre dia na , vwẹ ẹbẹre ochekọ rẹ ughwru rẹ Brazil .
Erere nuro rhe , kidie ọ nẹrhẹ avwanre se ru uyono vwẹ ẹkuotọ rẹ Paraguay kugbe Brazil .
Ikoko ivẹ yen e vwo mu vwẹ ekogho yena tavwen avwanre ki vrẹn no .
Me vẹ ọshare mẹ , Walter , ọke rẹ avwanre vwọ ga kerẹ imishọnare vwẹ Asunción , Paraguay
Idọktọ vuẹ vwẹ jovwo nẹ me cha sa mrevu - un , kọyensorọ o vwo gbe avwanre unu ọke me vwọ mrevun vwẹ 1962 !
Avwanre da kua kpo Hollywood , Florida , rọ kẹrẹ asan rẹ orua rẹ Walter dia .
Fikirẹ ẹroevwote rẹ ọmọ na , me vẹ ọshare mẹ rha sa ga kerẹ ekobaro vwẹ uvwre rẹ ikpe evo - o .
Dedena , avwanre je vwẹ ọdavwẹ rẹ Uvie na vwọ kobaro . ​ — Mat .
6 : 33 .
Avwanre vwo te Florida vwẹ November 1962 , o gbe avwanre unu mamọ nẹ uruemu rẹ omaẹfẹnẹ rọhẹ ubrotọ na djobọte iniọvo rehẹ ukoko na ; iniọvo ibiebi vẹ i ri iyibo rhọnvwa ruẹ uyono yẹrẹ kpo aghwoghwo kuẹgbe - e .
Ẹkẹvuọvo , Jihova fẹnẹ ihwo - o . Ọtiọyena , o rhe kri - i , ukoko na eje de rhi kuomakugbe .
Avwanre ghene mrẹ ukẹcha rẹ Jihova , kidie ikoko buebun hẹ ekogho yena enẹna .
Ọ da vwẹ mamọ ọke rẹ ikansa afọrhe vwo hwe Walter vwẹ 2015 .
Walter rọ dia uvi ọshare mẹ vwẹ uvwre rẹ ikpe 55 rhire na , vwo ẹguọnọ rẹ Jihova , ọ je nabọ vwẹ ukẹcha kẹ iniọvo buebun .
Me rhẹro rẹ ọke ra cha vwọ rhọvwọn nushi rhe , ke me cha rhoma mrẹ vẹ omakpokpọ . ​ — Iruo 24 : 15 .
Oma vwerhen ovwẹ nẹ me hẹ ẹga rẹ ọkieje vwẹ ikpe re vrẹ 40 re ; me je nabọ mrẹ aghọghọ vẹ ebruphiyọ vwẹ evun rọyen .
Kerẹ udje , me vẹ ọshare mẹ Walter , mrẹ ihwo 136 rẹ avwanre vwẹ Baibol yono ri bromaphiyame .
Vwọrẹ uyota , avwanre hirharoku ebẹnbẹn evo .
Jẹ , e sa nẹrhẹ avwanre siomareyọ nẹ ega rẹ Jihova - a .
Ukperẹ ọtiọyen , e nẹrhẹ avwanre sikẹrẹ Jihova , vẹ imuẹro nẹ ọ cha rhuẹrẹ erọnvwọn eje phiyọ vwẹ ọke vẹ idjerhe ro jere .
O ghini ru ọtiọyen kẹ avwanre ! ​ — 2 Tim .
4 : 16 , 17 .
Me je karophiyọ Walter te ọke na , ẹkẹvuọvo iruo ọkobaro na chọn vwẹ uko vwo chirakon .
Oma vwerhen ovwẹ ọke mi de yono ihwo efa , tobọ vwọ kpahen evrẹnushi na .
Vwọrẹ uyota , mi che se kere erọnvwọn na eje rẹ Jihova ru kẹ vwẹ re - e , o ji rhi ku vwe phiyotọ dẹvo - o .
O ru nene obo ro veri , ọ sẹro mẹ , ọ kẹ vwẹ ọgangan , ọ da je vwẹ “ obọrhen ” rẹ “ ephio kparobọ ” rọyen vwọ yọnrọn ovwẹ . ​ — Aiz .
41 : 10 .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Iniọvo ivẹ vwẹ itrati vwọ kẹ ọshare ọvo ro ruiruo rẹ uwevwin ẹrharọ , rẹ ayen mrẹre vwẹ agbada re ru phiyọ obaro rẹ uwevwin rode ọvo re se Kaštilac .
A bọn uwevwin na vwẹ ẹgbukpe ujorin 16 rẹ ọke rẹ avwanre na , vwẹ asan rọ kẹrẹ orere rẹ Split
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2016 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
Vwọrẹ uyota , o vwo ohwo vuọvo rọ sa nabọ djisẹ rẹ oborẹ ugboma rẹ Pọl ghini hepha - a .
E ra mrẹ vwẹ ẹbe rẹ avwanre , ghwa ihoho ghevweghe , ọ dia obo ra tọn mrẹ yen e ni vwo si aye - en .
Ẹkẹvuọvo , o vwo erọnvwọn evo re sa nẹrhẹ a riẹn oborẹ ugboma rẹ Pọl ghini hepha .
Zion’s Watch Tower rẹ March 1 , 1902 , djunute ọvo usun rẹ erọnvwọn tiọyena , rọ vwọ ta : “ Vwọ kpahen oborẹ ugboma rẹ Pọl hepha : . . .
Ọbe re se , ‘ Acts of Paul and Thecla , ’ . . . re siri omarẹ ukpe rẹ 150 rẹ ọke avwanre na , nabọ djisẹ rẹ ugboma rẹ Pọl fiotọ .
Ọbe na tare nẹ , Pọl ‘ nabọ te ọshare , jẹ o ghwe gro - on , o gbe akpan , ọ vẹghawọ , ẹtoẹro rọyen bunrun , unwe rọyen ji gron . ’
” Vwọ kpahen isiesi awanre yena , ọbe re se , The Oxford Dictionary of the Christian Church ( ọ ra teyenphia vwẹ 1997 ) da ta ota nana : “ Idjedje evo rẹ ọbe rẹ ‘ Acts of Paul and Thecla ’ na vwọphia sa ghene gba . ”
Isiesi rẹ Grik ri te 80 rẹ ọbe nana yen herọ , kugbe e ra fan kpo ephẹrẹ efa . Ọyena odjephia nẹ ihwo buebun nabọ muọghọ kẹ ọbe na vwẹ uvwre rẹ ikpe ujorin evo ra vwọ teyọnphia nu .
Ọtiọyena , uhoho rẹ Pọl ra mrẹ vwẹ ẹbe rẹ avwanre , shephiyọ vẹ idjedje ra vwọphia kpahen ọyinkọn na vwẹ ẹbe rẹ awanre evo .
Erọnvwọn buebun herọ re ghanre vrẹ uhoho rẹ Pọl , ro fori nẹ e niso .
Ọke rẹ Pọl vwo ruiruo rẹ aghwoghwo rọyen , ihwo evo jẹrẹfia , rẹ ayen vwọ tanẹ “ ugboma rọye epha puẹchẹ , ota rọye ruẹ emuọvo - o . ” ( 2 Kọr .
10 : 10 ) Ẹkẹvuọvo , ofori nẹ a karophiyọ nẹ Jesu komobọ yen kuro rhẹriẹ vwẹ idjerhe igbevwunu .
O ji fo nẹ a karophiyọ oborẹ Pọl wian te , kerẹ ohwo ra “ jẹreyọ . . . rere ọ ghwa odẹ [ rẹ Jesu ] bru otu ri Keferi ” na ra .
( Iruo 9 : 3 - 5 , 15 ; 22 : 6 - 8 ) Vwọba , wọ me nabọ roro kpahen erere ra sa mrẹ vwo nẹ ẹbe sansan rẹ ẹwẹn ọfuanfon rẹ Jihova mu Pọl vwo si vwẹ Baibol na .
Pọl vwẹ obo ro vwori tavwen ọ ke rhe dia Onenikristi vwọ yeya - an , o ji djisẹ rẹ erhuvwu rẹ ugboma rọye - en .
( Iruo 26 : 4 , 5 ; Fil . 3 : 4 - 6 ) Ukperẹ ọtiọyen , ọ da ta : “ Kidie mẹvwẹ hẹ ọyinkọn rẹ ọkuko , ro fori re se ọyinkọ - ọn . ”
( 1 Kọr . 15 : 9 ) Ukuko na , o de si : “ Mẹvwẹ , dede nẹ mẹvwẹ re ma hanvwe vwẹ usun rẹ ihwo efuanfon na ejobi , ọye a vwẹ ẹserọphẹ kẹ , vwo ghwoghwo kẹ ihwo ri Keferi efe ri Kristi rẹ otọ rọye bẹn ẹguọnọ . ” ( Ẹfe .
3 : 8 ) Aphro herọ - ọ , ovuẹ rẹ Pọl ghwoghwori na yen ma ghanre vwọ vrẹ oborẹ ugboma rọyen hepha .
“ Kidie ohwo rẹ ivun rọye vwerha Ọrovwohwo ọye ọ ghwọ kuẹ . ” ​ — HIB .
12 : 6 .
UNE : 123 , 86
Die yen ikuegbe rẹ Shebna yono uwe kpahen ọghwọku ro nẹ obọ rẹ Jihova cha ?
Mavọ yen avwanre sa vwọ vwẹrokere Jihova vẹ Jesu , ọke ra da vwẹ ọghwọku vwọphia ?
Die yen ọghwọku se muegbe rẹ avwanre hẹrhẹ ?
Mavọ yen Baibol na djisẹ rẹ ọghwọku wan ?
ỌKE wo de nyo ubiota na “ ọghwọku , ” tivọ yen ẹwẹn wẹn ra ?
Ọkiọvo , wo se roro kpahen ohwo ra vwẹ oja ria fikirẹ obo ro ruru .
Ẹkẹvuọvo , ọghwọku vrẹ ọtiọyen . Baibol na ta omamọ ota kpahen ọghwọku .
Vwẹ asan evo dede , a tobọ kere ba erianriẹn , aghwanre , ẹguọnọ , kugbe arhọ .
( Isẹ 1 : 2 - 7 ; 4 : 11 - 13 ) Kidie ọghwọku rẹ Ọghẹnẹ , ọyen odjephia nẹ o vwo ẹguọnọ kpahen avwanre , ọ je guọnọ nẹ avwanre vwo arhọ rẹ bẹdẹ bẹdẹ . ( Hib .
12 : 6 ) Ọghwọku rọyen sa miavwan ohwo , ẹkẹvuọvo , ọ cha sa kon ohwo oma - a .
Vwọrẹ uyota , “ ọghwọku ” churobọ si uyono . Ọ ghwa họhọ oka rẹ uyono ra vwọ kẹ ọmọ re vwo ẹguọnọ kpahen .
2 , 3 .
Mavọ yen ọghwọku se vwo churobọ si uyono vẹ ojaẹriọ ?
( Ni uhoho rẹsosuọ na . )
Roro kpahen udje nana : Ọmọshare ọvo re se Johnny fa ibọrọ vwevunrẹ uwevwin .
Oni rọyen da ta kẹ : “ Johnny , ọ dia evunrẹ uwevwin a da fa ibọrọ - ọ !
Wo che miovwo erọnvwọn . ”
Ẹkẹvuọvo , Johnny rhọnvwe kerhọ - ọ , ukuotọ rọyen , o de hwe ochẹ re phi idodo phiyọ .
Oka rẹ ọghwọku vọ , yen oni rọyen cha vwọ kẹ ?
Ọghwọku na se churobọ si uyono .
Oni na sa chọn uko vwọ riẹn oboresorọ uruemu rọyen na vwọ chọ , vẹ oboresorọ o vwo fo nẹ o nyupho rẹ ọsẹ vẹ oni rọyen , ọ me je chọn uko vwọ mrẹ aghwanre rọhẹ evunrẹ irhi rẹ ọsẹ vẹ oni rọyen ji kẹ , kugbe erere ro che norhe siẹrẹ o de nene ayen .
Rere eta rọyen se vwo vwo ọkpan , oni na sa vwẹ oja vwọ re ọmọ na .

Kerẹ udje , ọ sa reyọ ibọrọ na mie vwẹ uvwre ọke yena .
Ọyena kọ nẹrhẹ ọmọ na riẹn oborẹ jẹ ẹmienyo sa ghwa cha .

Avwanre ẹbẹre ọvo rẹ evwruwevwin rẹ Ọghẹnẹ .
( 1 Tim . 3 : 15 ) Ọtiọyena , avwanre muọghọ kẹ Jihova ro vwo uturhi rọ vwọ kẹ avwanre irhi , ji ghwọku avwanre siẹrẹ e de gbe ayen ku .
Vwọba , siẹrẹ a da rioja fikirẹ oruchọ rẹ avwanre , ọghwọku rọyen sa nẹrhẹ avwanre karophiyọ obo rọ ghanre te ra vwọ kerhọ kẹ Ọsẹ rẹ avwanre rọhẹ obo odjuvwu .
( Gal .
6 : 7 ) Ọghẹnẹ guọnọre nẹ a kẹnoma kẹ erọnvwọn re sa so ọmiaovwẹ kẹ avwanre , kidie o vwo ẹguọnọ rẹ avwanre mamọ . ​ — 1 Pita 5 : 6 , 7 .
( a ) Oka rẹ ọghwọku vọ yen Jihova che ku ebruphiyọ ku ?
( b ) Die yen a cha fuẹrẹn vwẹ uyono nana ?
Womarẹ ọghwọku ro nẹ Baibol rhe , a vwẹ ukẹcha kẹ ohwo ra vwẹ Baibol yono yẹrẹ ọmọ rẹ avwanre vwọ dia odibo rẹ Jesu .
Avwanre sa vwẹ Baibol na vwo ‘ yono ihwo phiyọ evwata . ’
A sa reyọ vwọ vwẹ ukẹcha kẹ ọmọ rẹ avwanre yẹrẹ ohwo ra vwẹ Baibol yono , rere ọ sa vwọ ‘ riẹn otọ rẹ imu na ejobi rẹ Jesu dje kẹ avwanre , ’ o mi ji ru ayen . ( 2 Tim . 3 : 16 ; Mat .
28 : 19 , 20 ) Jihova ku ebruphiyọ kuẹ oka rẹ uyono tiọna rọ sa nẹrhẹ ihwo re yono nure muwan , rẹ ayen ji vwo yono ihwo efa .
( Se Taitọs 2 : 11 - 14 . )
E jẹ avwanre guọnọ ẹkpahọnphiyọ vwọ kẹ enọ eghanghanre nana : ( 1 ) Idjerhe vọ yen ọghwọku rẹ Ọghẹnẹ vwo djephia nẹ o vwo ẹguọnọ rẹ avwanre ?
( 2 ) Die yen avwanre se yono mie ihwo rẹ Ọghẹnẹ ghwọku vwẹ ọke awanre ?
( 3 ) Mavọ yen avwanre sa vwọ vwẹrokere Jihova vẹ Ọmọ rọyen , ọke ra da vwẹ ọghwọku vwọphia ?
Idjerhe vọ yen ọghwọku rẹ Jihova vwọ dia odjephia rẹ ẹguọnọ ro vwo kpahen avwanre ?
Ẹguọnọ yen muẹ Jihova vwọ reyọ ọkpọvi vẹ uyono vwọ kẹ idibo rọyen .
Ọ guọnọre nẹ ayen vwẹ ọkieje vwọ dia evunrẹ ẹguọnọ rọyen , ji vwo arhọ rẹ bẹdẹ .
( 1 Jọn 4 : 16 ) Jihova hanrha idibo rọyen yẹrẹ ni ayen kueku - u .
( Isẹ 12 : 18 ) Ukperẹ ọtiọyen , ọ tẹnroviẹ omamọ rẹ uruemu ro rhe ayen ; o ji brọghọ phiyọ avwanre oma rọ vwọ kẹ avwanre egbomọphẹ .
Wo se noso nẹ ọghwọku rẹ Jihova vwọ kẹ avwanre womarẹ Baibol na , ẹbe rẹ ukoko na , esẹ vẹ ini rẹ avwanre , kugbe ekpako na , ọyen odjephia rẹ ẹguọnọ ro vwo kpahen avwanre ?
Vwọrẹ uyota , ekpako re davwẹngba vwọ kpọ avwanre viẹ vwẹ idjerhe rẹ ẹguọnọ ọke re de “ ru umwemwu , ” vwẹrokere Jihova vwo dje ẹguọnọ phia . ​ — Gal .
6 : 1 .
Mavọ yen uphẹn rẹ ẹga rọ va ohwo abọ vwọ dia odjephia rẹ ẹguọnọ rẹ Ọghẹnẹ ?
Ọkiọvo ọghwọku sa vrẹ ọ rẹ uchebro yẹrẹ ọkpọvi rẹ ota rẹ unu ọvo .
Ohwo de ru umwemwu ọgangan , uphẹn rẹ ẹga rẹ ohwo na sa vabọ .
Ọ da tobọ dia ọtiọyen dede , ọyena jẹ odjephia rẹ ẹguọnọ rẹ Ọghẹnẹ .
Uphẹn rẹ ẹga rọ va ohwo na abọ , sa nẹrhẹ ọ riẹn obo rọ ghanre te rọ vwọ tẹnrovi uyono rẹ Baibol romobọ , eroro kpahọn , kugbe ẹrhovwo ẹnẹ .
Ukuotọ rọyen , oyerinkugbe rọyen vẹ Ọghẹnẹ me rhe ganphiyọ .
( Une 19 : 7 ) Ọke vwọ yanran na , a sa rhoma vwẹ uphẹn rẹ ẹga na kẹ .
Ọrhuẹrẹphiyotọ ra vwọ djẹ ohwo nẹ ukoko , jẹ odjephia rẹ ẹguọnọ rẹ Ọghẹnẹ , kidie ọ sẹro rẹ ukoko na vwo nẹ abọ rẹ umiovwo .
( 1 Kọr . 5 : 6 , 7 , 11 ) Rọ vwọ dianẹ ọghwọku rẹ Jihova dia ọ rẹ oshenyẹ na - a , ọ sa nẹrhẹ ohwo ra djẹ nẹ ukoko riẹn oborẹ umwemwu rọyen vwo ọkpan te , ọ me nẹrhẹ o kurhẹriẹ . ​ — Iruo 3 : 19 .
Ono yen Shebna , kẹ uruemu ọbrabra vọ yen o rhi vwo ?
Ra vwọ riẹn oborẹ ọghwọku ghanre te , e jẹ a ta ota kpahen ihwo ivẹ rẹ Jihova ghwọku : Shebna , ro diarọ ọke rẹ Ovie Hẹzikaya vwọ hẹ akpọ , kugbe oniọvo Graham rẹ ọke rẹ avwanre na .
Shebna vwo ogangan rẹ usuon , kidie a vwerọ vwo mu vwẹ “ enu rẹ evwruwevwi ” ọvo , ọ sa dia evwruwevwin rẹ Hẹzikaya . ( Aiz .
22 : 15 ) Jẹ , ọ da ohwo mamọ nẹ Shebna kọ guọnọ urinrin romobọ rọyen fikirẹ omaẹkparọ .
Ọ tobọ tọn ushi ọghanghanre kẹ oma rọyen , ọ da je djẹ “ ekpẹre . . . esiri ” yẹrẹ ekpẹrẹ ofovwin iyoyovwin . ​ — Aiz .
22 : 16 - 18 .
Jihova che bruba kẹ avwanre siẹrẹ a da vwomakpotọ ru ewene ( Ni ẹkoreta 8 - 10 )
Idjerhe vọ yen Jihova vwọ ghwọku Shebna , kẹ die yen nẹ obuko rọyen rhe ?
Kidie nẹ Shebna guọnọ urinrin romobọ rọyen , Jihova de ‘ sio nẹ ẹdia , ’ ọ da vwẹ Elayakim vwo wene .
( Aiz . 22 : 19 - 21 ) Ọnana phiare ọke rẹ Ovie Senakerib rẹ Asiria vwọ jiroro rọ vwọ kpare ofovwin rhe Jerusalẹm .
Ọke vwọ yanran na , Ovie Senakerib de ji ichabọ rọyen vẹ isodje buebun kpo Jerusalẹm ra djuguegue mu Hẹzikaya vẹ ihwo rẹ Ju .
( 2 Ivie 18 : 17 - 25 ) E de ji Elayakim vẹ ihwo ivẹ efa nẹ ayen ra ta ota kẹ ihwo ri nẹ Asiria rhe na .
Shebna jehẹ ọvo usun rẹ ihwo ivẹ na ; ọke yena je wenire kpo ẹdia rẹ osiọbe re .
Ọkiọvo , ọnana ghwa odjephia nẹ Shebna vwomakpotọ reyọ ẹdia ro kpotọ vrẹ ọ ra vwọ kẹ jovwo , ukperẹ ophu vwo muo .
Ọ da dia ọtiọyen , kẹ , die yen avwanre se yono nẹ ikuegbe nana rhe ?
E jẹ a ta ota kpahen erọnvwọn erha re se yono norhe .
9 - 11 . ( a ) Die yen e se yono nẹ ikuegbe rẹ shebna ?
( b ) Mavọ yen oborẹ Jihova nene Shebna yerin wan vwo djobọte we ?
Ẹsosuọ , e si Shebna nẹ ẹdia .
Ọnana ghwa nẹrhẹ a karophiyọ orhọ - esio nana : “ Eheri re karo kẹ ẹghwọrọ oma ephuo me rha karo kẹ eshe . ”
( Isẹ 16 : 18 ) Wọ sa vwomakpotọ , ọ da dianẹ wo vwo uphẹn rẹ ẹga rẹ oghẹresan vwevunrẹ ukoko na ?
Wọ cha vwẹ urinrin kẹ Jihova fikirẹ okẹ vwo vwori yẹrẹ oborẹ wo ruru ?
( 1 Kọr . 4 : 7 ) Ọyinkọn Pọl de si : “ Me rẹ ohwo ọvuọvo vwẹ ohri rẹ ovwan nẹ e jẹn ohwo ọvo rhe roro oma rọye rhuarho nọ obo rọ epha jovwo - o , ẹkẹvuọvo ovwan vwẹ oma kpotọ dẹndẹn . ” ​ — Rom 12 : 3 .
Ọrivẹ , ọghwọku ọgangan rẹ Jihova vwọ kẹ Shebna djerephia nẹ o vwo imuẹro nẹ Shebna se kuobọrhẹriẹ .
( Isẹ 3 : 11 , 12 ) Iniọvo rẹ uphẹn rẹ ẹga vabọ vwevunrẹ ukoko na se yono emuọvo nẹ udje yena rhe !
Ukperẹ ivun vwo miovwo ayen , ofori nẹ ayen je nabọ ga Jihova vwẹ ẹdia rẹ ayen hepha na , vẹ imuẹro nẹ ọghwọku na , ọyen odjephia rẹ ẹguọnọ rẹ Jihova vwo kpahen ayen .
Karophiyọ nẹ , siẹrẹ avwanre da vwomakpotọ , Ọsẹ rẹ avwanre che se si ẹro nẹ avwanre - e .
( Se 1 Pita 5 : 6 , 7 . )
Omaevwokpotọ cha nẹrhẹ a sa dia kerẹ ọphiẹn ọlọlọhọ vwẹ obọ rẹ Jihova , rọ sa ma shephiyọ ọhọre rọyen womarẹ ọghwọku .
Ọrerha , esẹ vẹ ini kugbe ekpako rẹ ukoko se yono emuọvo vwo nẹ ọghwọku rẹ Jihova vwọ kẹ Shebna , kidie a je kẹ ayen ẹgba rẹ ayen vwọ reyọ ọghwọku vwọphia .
Die yen ayen se yono norhe ?
Jihova vwo utuoma kpahen umwemwu , ẹkẹvuọvo o vwo ọdavwẹ rẹ orumwemwu na .
Wọ da dia ọkpako rẹ ukoko yẹrẹ ọmiọvwọn , davwẹngba wọ vwẹrokere Jihova ọke ru wọ da reyọ ọghwọku vwọphia , vwo utuoma kpahen umwemwu na , ẹkẹvuọvo dje ẹguọnọ kẹ ọmọ yẹrẹ oniọvo ro ru umwemwu na . ​ — Jude 22 , 23 .
12 - 14 . ( a ) Die yen ihwo evo ruẹ siẹrẹ a da ghwọku ayen ?
( b ) Mavọ yen Baibol na chọn oniọvo ọvo uko vwọ kpọ iroro rọyen vi , kẹ die yen nẹ obuko rọyen rhe ?
Jẹ , ọ da ohwo mamọ nẹ siẹrẹ a da ghwọku iniọvo evo , ivun ko miovwo ayen ; ivuemiovwo na me rhe nẹrhẹ ayen dobọ rẹ uyono ji . ( Hib .
3 : 12 , 13 ) Ẹkẹvuọvo , ọ dia ọyena ko mudiaphiyọ nẹ a rha cha sa vwẹ ukẹcha kẹ ihwo tiọyena ọfa - a .
Roro kpahen Graham ra djẹ nẹ ukoko jovwo tavwen a ke rhoma reyọ rhivwin ; ukuko na ọ da dobọ rẹ uyono vẹ aghwoghwo ji .
Ikpe evo vwọ wan nu , ọ da vuẹ ọkpako ọvo rọ dia ugbeyan rọyen nẹ , ọ vwẹ uyono rẹ Baibol mu kẹ ọyen .
Ọkpako na da ta : “ Graham phuoma mamọ .
Kọke kọke yen o vwo guẹn ekpako ri nenire chidia tavwen a ke djẹ .
Ọtiọyena , mi de nene fuẹrẹn ẹkpo rẹ Baibol evo ri shekpahen omaẹkparọ kugbe obo rọ sa so kẹ ohwo .
Graham vwọ vwẹ Ota rẹ Ọghẹnẹ vwọ fuẹrẹn oma rọyen nu , ọ da rhe mrẹvughe nẹ ọyen yan sheri mamọ re !
Obo ro yonori na , djobọte mamọ !
Ọ da rhe mrẹvughe nẹ ‘ ubrurhe ’ rẹ omaẹkparọ rhuẹro rọyen re , enuebro yen ebẹnbẹn rọyen , ọtiọyena ọ da brokpakpa ru ewene .
Ko kpo emẹvwa , yono Baibol , je nẹrhovwo ọkieje , o de ji mu oghwa ro tere kerẹ ọgbuyovwin rẹ orua ; ọnana da nẹrhẹ oma vwerhen aye vẹ emọ rọyen . ” ​ — Luk 6 : 41 , 42 ; Jems 1 : 23 - 25 .
Ọkpako na da je ta : “ Ẹdẹ ọvo , Graham da vuẹ vwẹ emuọvo ro djobọte vwe mamọ .
Ọ tare nẹ , ‘ Me hẹ ukoko na krire , me tobọ je ga kerẹ ọkobaro dẹvure .
Ẹkẹvuọvo , kẹsiẹna me ke sa ta vẹ imuẹro nẹ mi vwo ẹguọnọ rẹ Jihova . ’
O kriri - i , a da reyọ vwo mu ohwo rọ yọnre maikrofonu vwẹ uyono , oma da vwerhen mamọ .
Udje rọyen na yono uvwe nẹ , ohwo rọ vwomakpotọ rhiabọreyọ ọghwọku cha mrẹ ebruphiyọ gbidiki ! ”
Die yen ofori nẹ avwanre ru rere ọghwọku rẹ avwanre se vwo te ubiudu rẹ ihwo ?
A rha riẹn avwanre yono - o , avwanre je cha sa dia omamọ rẹ iyono - o .
( 1 Tim . 4 : 15 , 16 ) Ọtiọyena , ihwo ra vwẹ uturhi kẹ nẹ ayen reyọ ọghwọku vwọphia , me je vwomakpotọ kẹ odjekẹ rẹ Ọghẹnẹ .
Omaevwokpotọ tiọyena cha nẹrhẹ e muọghọ kẹ ayen , ọ me je kẹ ayen ọmuvwiẹ rẹ ota ọke rẹ ayen da reyọ ọkpọvi vẹ uyono vwọ kẹ ihwo efa .
Ja fuẹrẹn udje rẹ Jesu .
Die yen e se yono mie Jesu kpahen ọghwọku rẹ abavo kugbe uyono rọ ghwotọ ?
Jesu nyophu rẹ Ọsẹ rọyen ọkieje , tobọ vwẹ ọke rọ vwọ bẹn kẹ . ( Mat .
26 : 39 ) O ji ihwo riẹn nẹ obọ rẹ Jihova yen aghwanre vẹ uyono rọyen nurhe .
( Jọn 5 : 19 , 30 ) Omaevwokpotọ vẹ ẹmienyo rẹ Jesu yen nẹrhẹ ihwo ri vwo ẹwẹn esiri se bro ra .
Ọyen je nẹrhẹ ọ dia uvi rẹ oyono rọ vọnre vẹ arodọnvwẹ .
( Se Luk 4 : 22 . )
Eta esiri rọyen na phiuduphiyawọ rẹ ihwo rẹ ẹwẹn rayen kuọrọnre . ( Mat .
12 : 20 ) Jesu tobọ ji ta ota dẹndẹn vẹ ẹguọnọ kẹ idibo rọyen , ọke rọ vwọ dia bẹnbẹn kẹ ayen rẹ ayen vwo nene uchebro .
A mrẹ udje rẹ ọnana ọke rọ vwọ ghwọku ayen fikirẹ aphro rẹ ayen phra vwọ kpahen ohwo rọ ma rho . ​ — Mak 9 : 33 - 37 ; Luk 22 : 24 - 27 .
Iruemu iyoyovwin vọ yen cha nẹrhẹ ekpako nabọ vwẹrote igodẹ rẹ Ọghẹnẹ ?
Aghwanre herọ siẹrẹ ihwo ri vwo uturhi rẹ ayen vwọ reyọ ọghwọku phia da vwẹrokere Jesu .
Kidie ayen de ru ọtiọyen , jẹ ayen djephia nẹ ayen guọnọ nene odjekẹ rẹ Jihova Ọghẹnẹ kugbe Jesu Kristi .
Ọyinkọn Pita de si : “ Ghẹrẹ uchuru rẹ Ọghẹnẹ ra vwọ kẹ wẹ yọnre na , ọ dia ọ rẹ egbahọ - ọ ẹkẹvuọvo ọ ro nẹ udu rhe , ọ dianẹ ra vwọ mrẹ erere rẹ omaẹvuọ - ọ ẹkẹvuọvo re ruo vẹ evun phẹnphẹn , ọ dianẹ ke do ku ayen otu ra vwọ kẹ wẹ yọnre na - a , ẹkẹvuọvo dia oniru kẹ uchuru na . ”
( 1 Pita 5 : 2 - 4 ) Siẹrẹ ekpako da vwomakpotọ nene odjekẹ rẹ Jihova kugbe Jesu Kristi rọ dia ọgbuyovwin rẹ ukoko na , ayen vẹ ihwo rẹ ayen vwẹrote na ke sa mrẹ erere vọnvọn . ​ — Aiz .
32 : 1 , 2 , 17 , 18 .
( a ) Die yen Jihova guọnọ nẹ emiọvwọn ru ?
( b ) Idjerhe vọ yen Jihova vwọ chọn emiọvwọn uko vwo muẹ eghwa rayen ?
Uchebro nana je sa wian vwọ kẹ orua .
A vwẹ uchebro nana kẹ igbuyovwin rẹ orua : “ Wa kpare emọ rẹ ovwan ophu - u , ẹkẹvuọvo wa ghẹrẹ ayen vwẹ ẹghwọ kuo kugbe uyono rẹ Ọrovwohwo . ” ( Ẹfe .
6 : 4 ) Mavọ yen uchebro yena ghanre te ?
Isẹ 19 : 18 da ta : “ Nabọ si ọmọ wẹn orhọn rẹ iphiẹrohọ vwọ herọ na ; wọ vwẹ udu kpahe ẹghwọrọ rọye - e . ”
Vwọrẹ uyota , Jihova cha nọ emiọvwọn orhiẹn siẹrẹ ayen rha reyọ ọghwọku ro fori vwọ kẹ emọ raye - en !
( 1 Sam . 3 : 12 - 14 ) Ọ cha kẹ emiọvwọn aghwanre vẹ ẹgba rẹ ayen guọnọre siẹrẹ ayen da yarẹ ukẹcha rẹ ẹwẹn ọfuanfon mie , ji nene odjekẹ rehẹ Baibol na . ​ — Se Jems 1 : 5 .
19 , 20 . ( a ) Ebruphiyọ vọ yen herọ siẹrẹ a da rhiabọreyọ ọghwọku rẹ Ọghẹnẹ ?
( b ) Die yen a cha ta ota kpahen vwẹ uyono rẹ udje rọ cha na ?
Ebruphiyọ gbidiki che te avwanre obọ siẹrẹ a da rhiabọreyọ ọghwọku rẹ Jihova , je vwẹrokere vẹ Ọmọ rọyen ọke ra da ghwọkuẹ ihwo efa .
Ọ cha nẹrhẹ ufuoma dia evunrẹ orua rẹ avwanre kugbe ukoko na .
Ufuoma tiọyena , ọyen otete siẹrẹ a da reyọ vwọ vwanvwe ebruphiyọ re cha vwẹ obaro na .
( Une 72 : 7 ) Aphro herọ - ọ , ọghwọku rẹ Jihova che yono avwanre obo re se vwo yerinkugbe vwọrẹ ufuoma kerẹ orua ọvuọvo rẹ Jihova komobọ vwẹrote .
( Se Aizaya 11 : 9 . )
A da karophiyọ ọnana , ọ cha chọn avwanre uko vwọ riẹn nẹ ọghwọku rẹ Jihova , ọyen odjephia rẹ ẹguọnọ ọgangan ro vwo kpahen avwanre .
Vwẹ uyono rọ vwọ kpahen ọnana , a cha ta ota kpahen ọghwọku ra vwọphia vwevunrẹ orua kugbe ukoko na , kugbe obo ra sa vwọ sun oma rẹ ohwo .
A je cha ta ota kpahen emuọvo rẹ omiamiavwe rọyen bra vrẹ ọghwọku .

“ Emọ mẹ , . . . nyo uyono rere wọ ghwanre . ” ​ — ISẸ 8 : 32 , 33 .
UNE : 56 , 89
Idjerhe vọ yen Jihova vwo yono avwanre uruemu rẹ omaẹriẹnsuon ?
Mavọ yen emiọvwọn se vwo yono emọ rayen vwẹ idjerhe rẹ Jihova ?
Mavọ yen avwanre sa vwọ mrẹ erere vwo nẹ ọghwọku ra vwọ kẹ avwanre vwevunrẹ ukoko na ?
Mavọ yen avwanre se vwo vwo aghwanre , kẹ erere vọ yen che norhe ?
JIHOVA yen Esiri rẹ aghwanre , ọ choma rọ vwọ vwẹ aghwanre kẹ kohwo kohwo rọ nọrọ miẹ .
Jems 1 : 5 da ta : “ Ohwo ro rhe vwo aghwanre vwẹ usun rẹ ovwa - an , e jọ nọ vwẹ obọ rẹ Ọghẹnẹ , ọye ri se siobọ nẹ kemu kemu kẹ ohwo , ọ ghwọ kuẹ ohwo - o . ”
Idjerhe ọvo re se vwo vwo aghwanre rẹ Ọghẹnẹ , ọyen ra vwọ rhiabọreyọ ọghwọku rọ vwọ kẹ avwanre .
Aghwanre tiọyena sa nẹrhẹ a kẹnoma kẹ obo re brare , ri se miovwo oyerinkugbe rẹ avwanre vẹ Jihova .
( Isẹ 2 : 10 - 12 ) Ọ me je chọn avwanre uko vwọ “ sẹro rẹ oma rẹ [ avwanre ] vwẹ evun rẹ ẹguọnọ rẹ Ọghẹnẹ . . . hẹrhẹ arhọ rọye ri bẹdẹ na . ” ​ — Jude 21 .
Mavọ yen ọdavwaro re vwo kpahen ọghwọku rẹ Ọghẹnẹ sa vwọ ganphiyọ ?
Jẹgba , asan ra dia ghwanre , vẹ erọnvwọn efa sa nẹrhẹ ọ bẹn kẹ avwanre ra vwọ rhiabọreyọ ọghwọku , yẹrẹ vwẹ ẹro abavo vwo no .
Ẹkẹvuọvo , siẹrẹ a da mrẹ erere norhe , ọ cha nẹrhẹ e vwo ọdavwaro kpahọn , ji vwo imuẹro nẹ ọyen odjephia rẹ ẹguọnọ rẹ Jihova vwo kpahen avwanre .
Isẹ 3 : 11 , 12 , da ta : “ Ọmọ mẹ , wọ jẹ uchebro rẹ Ọrovwohwo na fia - a , . . . kidie ohwo rẹ Ọrovwohwo guọnọre ọye ọ ghwọ kuẹ . ”
E ja karophiyọ nẹ Jihova vwo ọdavwẹ rẹ avwanre .
( Se Hibru 12 : 5 - 11 . )
Kidie nẹ Jihova riẹn avwanre fiotọ , ọghwọku rọyen gan nọ - ọ , e vrẹka - a .
E gbe ja fuẹrẹn erọnvwọn ẹne ri churobọ si ọghwọku : ( 1 ) omaẹriẹnsuon , ( 2 ) ọghwọku ro nẹ obọ rẹ emiọvwọn cha , ( 3 ) ọghwọku vwevunrẹ ukoko na , kugbe ( 4 ) emuọvo rọ bra vrẹ ọghwọku .
Mavọ yen ọmọ se vwo vwo uruemu rẹ omaẹriẹnsuon ?
Djudje rọyen .
Omaẹriẹnsuon churobọ si ẹgbaẹdavwọn re vwo sun uruemu vẹ iroro rẹ ohwo .
E vwiẹ ohwo vwiẹ uruemu rẹ omaẹriẹnsuo - on .
Ẹkẹvuọvo , e yono .
Kerẹ udje : Siẹrẹ ọmọ de yono obo ra djẹ idjighere , ọsẹ yẹrẹ oni na me yọnrọn idjighere na kẹ .
Ọke vwọ yanran na , o de no nẹ obọ rẹ ọmọ na gan cha re , o mi siobọno vwẹ ọmọke tavwen ọ ke rhoma yọnrọn .
Jẹ , obọ ọmọ na da nabọ gan re , o mi rhi siobọno karekare .
Vwẹ idjerhe vuọvo na , siẹrẹ emiọvwọn da vwẹ ọkeneje vwo yono emọ rayen “ vwẹ ẹghwọ kuo kugbe uyono rẹ Ọrovwohwo , ” kẹ ayen sa chọn ayen uko vwo vwo uruemu rẹ omaẹriẹnsuon vẹ aghwanre . ​ — Ẹfe .
6 : 4 .
4 , 5 . ( a ) Diesorọ omaẹriẹnsuon vwọ dia ẹbẹre ọghanghanre ọvo rẹ uruemu “ ohwo ọkpokpọ ” na ?
( b ) Diesorọ ofu vwo jẹ avwanre edje , ọ da tobọ dianẹ e sheri “ asiẹ ighwrẹ ” ?
Ọtiọyen ọ je hepha vwọ kẹ ihwo ri te imiragua tavwen ayen ki mrẹ ukoko na vughe .
Ọ da tobọ dianẹ ayen vwo uruemu rẹ omaẹriẹnsuon jovwo , ọ dia ọyen ayen vwo yerin tedje re - e .
Ẹkẹvuọvo , ayen se yerin tedje siẹrẹ ayen de ku “ ohwo ọkpokpọ ” na phiyọ oma , je davwẹngba vwọ vwẹrokere Jesu .
( Ẹfe . 4 : 23 , 24 ) Omaẹriẹnsuon sa chọn avwanre uko vwo “ siobọ nẹ egagọ rẹ ofian kugbe ẹguọnọ rẹ akpọ ofefe na , rere avwanre yere akpọ rẹ avwanre dẹndẹn yoyovwi vwẹ evun rẹ akpọ na . ” ​ — Taitọs 2 : 12
Ẹkẹvuọvo , avwanre ejobi irumwemwu .

( Aghwo .
7 : 20 ) Ọtiọyena , siẹrẹ e de ru chọ , ọ dia ọyen o vwo mudiaphiyọ nẹ avwanre rhe vwo uruemu rẹ omaẹriẹnsuo - on .
Isẹ 24 : 16 da ta : “ Kidie ọvwata she asiẹ ighwrẹ ọ me rhoma vrẹn ; ẹkẹvuọvo ukpokpogho ri gere uruimwemwu she . ”
Die yen sa chọn avwanre uko ?
Ọ dia ẹgba romobọ rẹ avwanre - e , ẹkẹvuọvo womarẹ ukẹcha rẹ ẹwẹn ọfuanfon rẹ Ọghẹnẹ .
( Se 2 Kọrẹnt 4 : 7 ) Omaẹriẹnsuon , ọyen ẹbẹre ọvo rẹ omamọ rẹ ẹwẹn ọfuanfon na .
Die yen sa chọn avwanre uko vwo muomaphiyọ uyono rẹ Baibol ?
( Ni uhoho rẹsosuọ na . )
Ofori nẹ e muomaphiyọ ẹrhovwo ẹnẹ ro nẹ otọ rẹ ubiudu rhe , uyono rẹ Baibol romobọ , kugbe erorokpahọn , siẹrẹ a da guọnọ vwo uruemu rẹ omaẹriẹnsuon .
Uyono rẹ Baibol da bẹn wẹ eruo vwo ?
Ọkiọvo wo se no nẹ wo ghwe vwo ẹguọnọ rẹ ẹbe ese - e .
Ẹkẹvuọvo , karophiyọ nẹ Jihova sa chọn wẹ uko siẹrẹ wọ da yarẹ ukẹcha rọyen .
Ọ sa nẹrhẹ “ urhuru ” rẹ Ota rọyen si we .
( 1 Pita 2 : 2 ) Ẹsosuọ , nẹrhovwo rhe Jihova nẹ ọ chọn wẹ uko vwo sun oma wẹn ọke ru da guọnọ yono Ota rọyen .
Wo de ru ọtiọyen nu , gbe ru nene ẹrhovwo wẹn , wo jẹ uyono na gron nọ - ọ .
Ọke vwọ yanran na , kọ cha riẹnriẹn owẹ oma , wọ me je riavwerhen rọyen !
Vwọrẹ uyota , wọ sa riavwerhen rẹ ọke ru wọ ghwọrọ vwo roro kpahen Ota rẹ Ọghẹnẹ . ​ — 1 Tim .
4 : 15 .
Mavọ yen omaẹriẹnsuon sa vwọ chọn avwanre uko vwọ yanmu obo ra tẹnrovi vwẹ ẹga rẹ Jihova ?
Omaẹriẹnsuon sa nẹrhẹ a yanmu oboratẹnrovi vwẹ ẹga rẹ Jihova .
Kerẹ udje , ọgbuyovwin rẹ orua ọvo vwo no nẹ oruru rọyen kpahen iruo rẹ ẹga na shekpotọ ememerha , o de bru ẹkẹn kẹ oma , rọ vwọ ga kerẹ ọkobaro ọkieje .
Vwọba , ko se iyovwinreta ra vwọphia kpahen iruo rẹ ọkobaro vwẹ imagazini rẹ avwanre .
Ọnana vẹ ẹrhovwo ẹnẹ rẹ ọkieje , keyen chọn rọ uko vwọ bọn oyerinkugbe rọyen vẹ Jihova gan .
Oruru rọyen da je rhe ganphiyọ kpahen iruo rẹ ẹga na .
Kọ je davwẹngba vwọ ga kerẹ ọkobaro ubrọke kọke kọke rẹ uphẹn na vwo rhiephiyọ .
Die kọyen rhi nẹ obuko rọyen rhe ?
Dede nẹ o hirharoku egbabọse sansan , ọ rhọnvwe si ẹwẹn nẹ iruo rẹ ọkobaro ọkieje rọ tẹnrovi na - a , ukuotọ rọyen , ọ da rhe dia ọkobaro .
O vwo ọmọ vuọvo re vwiẹre vẹ ẹgba ro vwo brorhiẹn rẹ obo re gbare vẹ obo re chọre - e ; emọ eje guọnọ uyono ( Ni ẹkorota 8 )
8 - 10 .
Die yen sa chọn emiọvwọn uko vwo yono emọ rayen vwẹ idjerhe rẹ Jihova ?
Djudje rọyen .
Emiọvwọn rehẹ evunrẹ ukoko na vwo oghwa rẹ ayen vwo yono emọ rayen “ vwẹ ẹghwọ kuo kugbe uyono rẹ Ọrovwohwo . ” ( Ẹfe .
6 : 4 ) Ọyena okpowian dẹn , marho fikirẹ akpọ ọbrabra nana rẹ avwanre de yerẹn na .
( 2 Tim . 3 : 1 - 5 ) O vwo ọmọ vuọvo re vwiẹre vẹ ẹgba ro se vwo vughe obo ri yovwirin vẹ obo re brare - e .
Dede nẹ e vwiẹ ọmọ vẹ ẹwẹn obrorhiẹn , jẹ ofori nẹ e yono ẹwẹn obrorhiẹn na tavwen ọ ke sa nabọ riẹn wian .
( Rom 2 : 14 , 15 ) Ehiahiẹ rẹ Baibol ọvo djere nẹ ubiota rẹ Grik ra fan phiyọ “ ọghwọku ” na , a je sa fan phiyọ “ uyono rẹ emọ . ”
Oma se fun emọ siẹrẹ esẹ vẹ ini da ghwọkuẹ ayen vwẹ idjerhe rẹ ẹguọnọ .
Ọghwọku tiọyena cha nẹrhẹ ayen riẹn nẹ o vwo asan rẹ egbomọphẹ rẹ ayen bare .
Ayen je cha riẹn nẹ orhiẹn rẹ ayen brẹ vẹ uruemu rẹ ayen djephia sa ghwa erhuvwu yẹrẹ umiovwo rhe .
Ọtiọyena , o che yovwin siẹrẹ emiọvwọn de nene odjekẹ rẹ Jihova ọke rẹ ayen de yono emọ rayen .
Karophiyọ nẹ obo ra yọnrọn emọ wan fẹnẹre vwẹ asan sansan , o ji wene nẹ ọke ra ruọke .
Emiọvwọn re vwẹ aghwanre rẹ Jihova vwo ruiruo , cha sa vwẹ aghwanre rẹ akpọ nana yẹrẹ iroro romobọ rayen vwo yono emọ - ọ .
Kerẹ udje , e se yono emuọvo nẹ udje rẹ Noa .
Ọ dia erianriẹn romobọ rọyen yen Noa vwo ruiruo ọke rẹ Jihova vwọ vuẹ nẹ ọ kare okọ - ọ .
Kidie nẹ ọ je rhe kare okọ dẹvo - o , o de nene odjekẹ rẹ Jihova , ro vwo “ ru emu ejobi ” rẹ Ọghẹnẹ dje kẹ . ( Jẹn .
6 : 22 ) Kẹ die yen nẹ obuko rọyen rhe ?
Okọ na sivwin arhọ rẹ Noa kugbe orua rọyen .
Noa ji ruiruo rọyen fiotọ kerẹ ọmiọvwọn , kidie ọ vwẹroso aghwanre rẹ Ọghẹnẹ .
Ọ nabọ yono emọ rọyen , ji phi uvi rẹ udje phiyotọ kẹ ayen , dede nẹ ọyena egbabọse rode vwẹ ọke ọbrabra yena , tavwen a ke rhe mrẹ Oghwe na . ​ — Jẹn .
6 : 5 .
Mavọ yen udje rẹ emiọvwọn ghanre te vwẹ uyono rẹ emọ ?
Kerẹ ọmiọvwọn , mavọ yen wo se vwo “ ru emu ejobi ” rẹ Ọghẹnẹ dje kẹ wẹ ?
Kerhọ rẹ Jihova .
Jẹ ọ vwẹ Ota rọyen vẹ ukoko na , vwọ kẹ wẹ odjekẹ kpahen oborẹ wo che yono emọ wẹn wan .
Ọke vwọ yanran na , emọ wẹn cha kpẹvwẹ owẹ fikirẹ ukẹcha rẹ wọ vwọ kẹ ayen !
Oniọvo ọvo de si : “ Oma vwerhen ovwẹ fikirẹ oborẹ ọsẹ vẹ oni mẹ yọnrọn ovwẹ wan .
Oborẹ ayen yono uvwe , te vwe ubuidu .
Ẹgbaẹdavwọn rayen yen nẹrhẹ ovwẹ sa yan obaro vwevunrẹ ukoko na . ”
Dede nẹ emiọvwọn evo davwan , jẹ emọ evo rhọnvwa ga Jihova - a .
Ẹkẹvuọvo , ẹwẹn obrorhiẹn rẹ emiọvwọn tiọyena che se kpokpo aye - en , kidie ayen riẹnre nẹ ayen davwẹngba rayen eje vwo yono emọ na .
Ayen ji se vwo iphiẹrophiyọ nẹ emọ na che “ rhivwin ” bru Jihova rhe ẹdẹ ọvo .
12 , 13 . ( a ) Mavọ yen emiọvwọn se vwo djephia nẹ ayen nyupho rẹ Ọghẹnẹ siẹrẹ a da djẹ ọmọ rayen nẹ ukoko ?
( b ) Erere vọ yen orua ọvo mrẹre fikirẹ ẹmienyo rẹ ọsẹ vẹ oni na ?
Obo re ma davwẹn ẹmienyo rẹ emiọvwon , kẹ ọke ra da djẹ ọmọ rayen nẹ ukoko .
Roro kpahen oborẹ oniọvo aye ọvo ra djẹ ọmọtẹ rọyen nẹ ukoko tare ọke rẹ ọmọ na vwo vrẹn nẹ uwevwin .
Oniọvo na da ta : “ Ke me guọnọ asan me vwọ yọnrọn obọ vwẹ ẹbe rẹ ukoko na , rere me vẹ ọmọtẹ mẹ kugbe emọ rọyen sa vwọ ghwọrọ ọke kugbe .
Ẹkẹvuọvo , ọshare mẹ da chọn vwẹ uko vwọ mrẹvughe nẹ ọmọtẹ rẹ avwanre hẹ obọ rẹ Jihova , ọtiọyena , o rhe fo nẹ avwanre gbowọphiyọ ọrhuẹrẹphiyotọ rọye - en . ”
Ikpe evo vwọ wan nu , a da reyọ rhivwin .
Oni na da ta : “ Enẹna , kẹdẹ kẹdẹ yen ọ vwọ vwẹ ifonu se vwe , ji siẹ ovuẹ rhe vwe !
Ọ nabọ muọghọ kẹ vwẹ vẹ ọshare mẹ , kidie ọ riẹnre nẹ avwanre nyupho rẹ Jihova .
Avwanre nabọ yerẹn kuẹgbe asaọkiephana . ”
Wo de vwo ọmọ ra djẹ nẹ ukoko , davwen rere wọ “ vwẹ udu wẹn ejobi vwọ kpahe Ọrovwohwo , wọ vwẹ ẹro suọ oma obọ wẹ - ẹn . ”
( Isẹ 3 : 5 , 6 ) Karophiyọ nẹ ọghwọku rẹ Jihova , ọyen odjephia rẹ aghwanre vẹ ẹguọnọ rọyen ra mrẹ vwo dje - e .
Wọ me je karophiyọ nẹ Jesu ghwu kẹ avwanre eje , ji te ọmọ wẹn .
Ọghẹnẹ guọnọre nẹ ohwo vuọvo ghwọrọ - ọ .
( Se 2 Pita 3 : 9 . )
Oborẹ Jihova tare nẹ wo ru na da tobọ da wẹ dede , vwẹroso ọghwọku vẹ odjekẹ rọyen .
Ofori nẹ wo rhiabọreyọ ọghwọku rẹ Jihova , ukperẹ wọ vwọ reyọ vwọsuọ .
Mavọ yen a sa vwọ mrẹ erere nẹ uyono rẹ Jihova vwọ kẹ avwanre womarẹ “ odibo rẹ esiri ” na ?
Jihova veri nẹ ọyen cha vwẹrote ukoko na , sẹro rọyen , ji yono ihwo rehẹ evun rọyen .
O ghini ruẹ ọtiọyen vwẹ idjerhe buebun .
Kerẹ udje , o phi ẹroevwote rẹ ukoko na phiyọ obọ rẹ Ọmọ rọyen .
Jesu vwẹ “ odibo rẹ esiri ” na vwo mu , rere ọ vwẹ Ota rẹ Ọghẹnẹ vwọ ghẹrẹ avwanre vwẹ ọke ro fori .
( Luk 12 : 42 ) Odibo esiri na kẹ avwanre uyono vẹ ọghwọku womarẹ Ota rẹ Ọghẹnẹ rọ vwọ ghẹrẹ avwanre .
Nọ oma wẹn , ‘ O vwo ọke ọvo rẹ eta mi nyori yẹrẹ oborẹ mi seri vwẹ ẹbe rẹ avwanre vwọ nẹrhẹ ovwẹ ru ewene vwẹ iroro yẹrẹ uruemu mẹ ? ’
Ẹkpahọnphiyọ wẹn da dia e , gbe jẹ oma vwerhen owẹ !
Kidie ọyena odjephia nẹ wọ vwẹ uphẹn kẹ Jihova nẹ ọ ma wẹ yẹrẹ kẹ wẹ ọghwọku ro che fierere kẹ wẹ . ​ — Isẹ 2 : 1 - 5 .
15 , 16 . ( a ) Mavọ yen avwanre sa vwọ mrẹ erere vwo nẹ iruo rẹ ekpako na ?
( b ) Die yen avwanre se ru , rere iruo na sa vwọ pharhe kẹ ayen ?
Jesu ji vwẹ ekpako vwo mu , nẹ ayen vwẹrote ukoko na . Baibol na se ayen “ ẹse . ” ( Ẹfe .
4 : 8 , 11 - 13 ) Mavọ yen avwanre sa vwọ mrẹ erere nẹ iruo rẹ ekpako na ?
Idjerhe ọvo ọyen ra vwọ vwẹrokere esegbuyota vẹ omamọ rẹ uruemu rayen .
Idjerhe ọfa ọyen re vwo nene odjekẹ rẹ Baibol rẹ ayen vwọphia .
( Se Hibru 13 : 7 , 17 . )
Karophiyọ nẹ ekpako na vwo ẹguọnọ rẹ avwanre , ayen ji guọnọ nẹ oyerinkugbe rẹ avwanre vẹ Jihova ganphiyọ .
Kerẹ udje , ayen brokpakpa vwẹ ukẹcha phia siẹrẹ ayen de noso nẹ oruru rẹ avwanre shekpotọ yẹrẹ avwanre gbẹdẹ rẹ uyono .
Ayen nabọ kerhọ kẹ avwanre , je davwẹngba vwọ bọn avwanre gan vẹ Ota rẹ Ọghẹnẹ .
Wo se noso nẹ ukẹcha rẹ ayen vwọphia na , ọyen odjephia rẹ ẹguọnọ rẹ Jihova kpahen owẹ ?
Karophiyọ nẹ ọ ghwa lohọ vwọ kẹ ekpako na , rẹ ayen vwọ vwẹ uchebro kẹ avwanre - e .
Vwẹ ẹro roro obo rọ bẹn kẹ Natan te , rọ vwọ ghwọku Ovie Devid fikirẹ umwemwu rọyen rọ guọnọ djahan . ( 2 Sam .
12 : 1 - 14 ) Ọtiọyen ọ je bẹn kẹ ọyinkọn Pọl , ro vwo fiudugberi ghwọku Pita rọ dia ọvo usun rẹ iyinkọn 12 na , kidie ọ kẹnoma kẹ otu ri keferi na . ( Gal .
2 : 11 - 14 ) Ọtiọyena , mavọ yen wo se vwo ru oghwa rẹ ekpako rẹ ukoko wẹn pharhe ?
Dia ohwo ra sa rua , vwo uruemu rẹ omaevwokpotọ , wo mi ji jiri ayen .
Noso nẹ odjekẹ rayen , ọyen odjephia rẹ ẹguọnọ rẹ Ọghẹnẹ vwo kpahen owẹ .
Wo de ru enana eje , ku wọ sa mrẹ erere kẹ oma wẹn , oma kọ je vwerhen owẹ .
Mavọ yen oniọvo aye ọvo mrẹ erere vwo nẹ ukẹcha rẹ ekpako na vwọphia ?
Ọ bẹn kẹ oniọvo aye ọvo ro vwo vwo ẹguọnọ rẹ Jihova , fikirẹ umwemwu ro ru wanre .
Ọ da ta : “ Ọke rẹ imwemwu mi ru wanre vwọ so ẹnwan rode kẹ vwẹ , mi de bru ekpako na ra .
Ayen vwẹ ovwẹ vwo guẹdjọ yẹrẹ ni vwe kueku - u . Ukperẹ ọtiọyen , ayen de phiuduphiyọ ovwẹ awọ , je bọn vwẹ gan .
O vwo oborẹ iruo vọn ayen obọ te - e , uyono de kuphiyọ nu , ọvo usun rayen me rhe nọ vwẹ oborẹ ekuakua hepha .
Mi niro nẹ Jihova che se vwo ẹguọnọ mẹ - ẹ , fikirẹ oka rẹ akpọ mi ke yerin jovwo .
Ẹkẹvuọvo , Jihova vwẹ ekpako rẹ ukoko vẹ iniọvo na , vwo dje ẹguọnọ rọyen kẹ vwẹ .
Me rẹ Ọghẹnẹ kọke kọke nẹ o juvwe chukokuo - o . ”
18 , 19 .
Die yen miavwan vrẹ ọghwọku ?
Djudje rọyen .
Dede nẹ ọghwọku sa miavwan ohwo oma , jẹ o vwo emuọvo rọ bra vrẹ ọghwọku . Ọyena yen ojaẹriọ ro se te ohwo oma siẹrẹ a rha rhiabọreyọ ọghwọku - u . ( Hib .
12 : 11 ) Roro kpahen udje rẹ ihwo nana : Ken vẹ Ovie Zẹdikaya .
Ọke rẹ Ken vwo vwo utuoma ọgangan kpahen Abel , Ọghẹnẹ da ta kẹ : “ Die ivun vwo miovwo uwe , rẹ opharo wẹn vwọ dia tughẹ ?
Wọ riẹn ru nọ , ọ gbe rha jẹn wẹ reyọ ?
Wọ rha riẹn ru - u na , umwemwu fiọko vwọ anurhoro wẹn ; wẹwẹ ọ guọnọ reyọ ẹkẹvuọvo pharhe wo phio kparobọ . ”
( Jẹn .
4 : 6 , 7 ) Ẹkẹvuọvo , Ken davwerhọ - ọ .
Ukuotọ rọyen , o de ru umwemwu .
Vwẹ ẹro roro oja vẹ ọmiaovwẹ rẹ Ken so kẹ oma rọyen !
( Jẹn . 4 : 11 , 12 ) Mane kẹ ọ kerhọ rẹ Ọghẹnẹ jovwo , ọ rha vrabọ rẹ ọmiaovwẹ yena .
Ovie Zẹdikaya rọ dia ọvwiẹrẹ kugbe ohwo vẹ ọkon , sunru ọke rẹ erọnvwọn vwọ bra mamọ kẹ ihwo rehẹ Jerusalẹm .
Ọkieje yen ọmraro Jerimaya vwọ vuẹ nẹ o siobọnu orharhe uruemu rọyen na , jẹ ọ rhọnvwa kerhọ - ọ .
Oja kọyen rhi nẹ obuko rọyen rhe .
( Jer . 52 : 8 - 11 ) Jihova ghene guọnọ sivwin avwanre vwo nẹ abọ rẹ oja okamuka ! ​ — Se Aizaya 48 : 17 , 18 .
Die yen cha phia kẹ ihwo re rhiabọreyọ ọghwọku rẹ Ọghẹnẹ vẹ ihwo re senrọ ?
Nonẹna , ihwo buebun vwẹ ẹro phovwin vwo nẹ uruemu rẹ omaẹriẹnsuon .
O rhe che kri - i , ihwo re rhọnvwe rhiabọreyọ ọghwọku rẹ Ọghẹnẹ - ẹ , cha rioja rẹ obo ri che nẹ obuko rọyen rhe .
( Isẹ 1 : 24 - 31 ) Ọtiọyena , gbe “ nyo uyono rere wọ ghwanre . ”
Isẹ 4 : 13 da ta : “ Nabọ mu ẹro phihọ uyono , wo siobọ no - o ; sẹro rọye , kidie ọye arhọ wẹn . ”
3 Obo re Se Vwo Vwo Uvi rẹ Egbomọphẹ
8 Ga Jihova , rọ Dia Ọghẹnẹ rẹ Egbomọphẹ
Ihwo buebun vwẹ akpọ na guọnọ egbomọphẹ .
Ẹro vọ yen Onenikristi vwo ni egbomọphẹ ?
Vwẹ uyono ivẹ nana , a cha fuẹrẹn oborẹ uvi rẹ egbomọphẹ mudiaphiyọ , obo ro se vwo te ohwo obọ , kugbe oborẹ ihwo efa sa vwọ mrẹ erere vwo nẹ egbomọphẹ ro rhe avwanre asaọkiephana .
Ọ rọ ma kenu , e ji che yono kpahen obo re se vwo brọghọ phiyọ Jihova oma , rọ dia Ọghẹnẹ rẹ egbomọphẹ .
13 Eshare re Vwo Mu ​ — Ovwan Yono Mie Timoti
15 Vwẹrokere Jihova ​ — rọ Dia Ọghẹnẹ rọ kẹ Ohwo Uchebro
20 Bru Ohwohwo Uche “ Marho kẹ Ọke Nana ”
Uyono ivẹ nana cha chọn avwanre uko vwọ riẹn nẹ Jihova vwẹ uchebro vwọ kẹ idibo rọyen ọkieje , nẹ awanre rhe yen idibo rọyen vwọ vwẹrokere udje rọyen .
Avwanre cha mrẹ oboresorọ o vwo fo nẹ e bru ohwohwo uche asaọkiephana vwọ vrẹ obo ri jovwo .
25 Ighene , Ovwan Vwo Oborẹ Ovwan Tẹnrovi Vwẹ Ẹga rẹ Jihova ?
Ighene rehẹ ukoko na sa mrẹ erere komobọ siẹrẹ ayen da tẹnrovi obo re sa nẹrhẹ oma vwerhen Jihova .
Uyono nana cha nẹrhẹ a riẹn oboresorọ o vwo fo nẹ a fobọ vwo oboratẹnrovi vwẹ ẹga rẹ Jihova , ji phi iruo rẹ aghwoghwo na phiyọ ẹdia rẹsosuọ vwẹ akpeyeren rẹ avwanre .
30 Enọ Rẹ Ihwo Ri Se Ẹbe Avwanre Nọre
32 Enọ Rẹ Ihwo Ri Se Ẹbe Avwanre Nọre
“ Ọ da dianẹ Ọmọ na ru uwe phihọ ọmuvwiẹ , ku wọ dia ọmuvwiẹ rẹ uyota . ” ​ — JỌN 8 : 36 .
UNE : 54 , 36
Die yen egbomọphẹ rọ basan ?
Mavọ yen ohworakpọ vwọ kpare uvi rẹ egbomọphẹ kufia ?
Oka rẹ egbomọphẹ vọ yen Jesu veri , kẹ mavọ yen o se vwo te avwanre obọ ?
1 , 2 . ( a ) Die yen djerephia nẹ ihwo buebun pharha rere ayen se vwo vwo egbomọphẹ ?
( b ) Die yen nẹ obuko rẹ ẹgbaẹdavwọn rayen rhe ?
NONẸNA , ihwo buebun ta ota kpahen obo re se vwo vwo egbomọphẹ kugbe oborẹ ihwo ejobi sa vwọ dia abavo .
Ayen guọnọ vrabọ rẹ ọbẹnvwẹ , oshenyẹ , kugbe omaẹfẹnẹ .
Efa guọnọ jẹ ojẹ romobọ ji vwo egbomọphẹ rẹ ota , ayen je guọnọ yeren akpọ odedede .
Vwọrẹ uyota , ihworakpọ ejobi guọnọ egbomọphẹ .
Oborẹ egbomọphẹ nana se vwo te ayen obọ , kọyen ota na .
Ọnana kọyen nẹrhẹ ihwo buebun dje egbada yẹrẹ reyọ vwọsua usuon rẹ ẹkuotọ rayen .
Kẹ , egbomọphẹ rẹ ayen guọnọ na se te ayen obọ ?
Ẹjo . Ukperẹ ọtiọyen , ojaẹriọ vẹ ughwu yen nẹ obuko rọyen rhe .
Enana ejobi ghwe shephiyọ vẹ oborẹ Ovie Solomọn tare : “ Ohwo da tua ohwo muotọ kẹ umiovwo rọye . ” ​ — Aghwo .
8 : 9 .
Die yen sa kẹ ohwo uvi rẹ omavwerhovwẹn ?
Baibol na vuẹ avwanre obo re sa nẹrhẹ e vwo omavwerhovwẹn kugbe uvi rẹ egbomọphẹ .
Odibo Jems da ta : “ Ohwo rọ nabọ ni urhi na fiotọ , urhi rẹ egbomọphẹ na , rọ nabọ fuẹrẹ , . . . ko vwo ebruba vwẹ iruo rọye . ”
( Jems 1 : 25 ) Jihova vwẹ urhi ọgbagba yena vwọ kẹ ihworakpọ , kidie ọ nabọ riẹn obo re sa kẹ ayen uvi rẹ omavwerhovwẹn .
Rọ vwọ ma Adam vẹ Ivi , ọ da kẹ ayen erọnvwọn ejobi re se nẹrhẹ oma vwerhen ayen , ji te uvi rẹ egbomọphẹ .
Oka rẹ egbomọphẹ vọ yen Adam vẹ Ivi vwori ?
( Ni uhoho rẹsosuọ na . )
Wo de se iyovwinreta ivẹ ra vwọ ton ọbe rẹ Jẹnẹsis phiyọ , wọ cha mrẹ nẹ egbomọphẹ ro rhe Adam vẹ Ivi ọke yena , ihworakpọ vworo enẹna - a .
Egbomọphẹ ro rhe Adam vẹ Ivi , nẹrhẹ ayen vrabọ rẹ ọbẹnvwẹ , oshọẹdjẹ , kugbe oshenyẹ .
Ayen rua ẹnwan kpahen emuọre , iruo , ega , yẹrẹ ughwu - u .
( Jẹn .
1 : 27 - 29 ; 2 : 8 , 9 , 15 ) Ẹkẹvuọvo , ọnana ko mudiaphiyọ nẹ Adam vẹ Ivi vwo egbomọphẹ rọ basa - an ?
Ja fuẹrẹn ẹdia rayen na fiotọ .
Vwọ fẹnẹ iroro ro rhe ihwo buebun nonẹna , die yen sa nẹrhẹ a riavwerhen rẹ egbomọphẹ ?
Nonẹna , ihwo buebun roro nẹ ohwo ro vwo egbomọphẹ , ọyen ohwo ro se ruẹ kemu kemu ro jere , o toro obo ri che nẹ obuko rọyen rhe - e .
The World Book Encyclopedia djere nẹ egbomọphẹ , ọyen “ ẹgba rẹ ohwo sa vwọ jẹ ojẹ ji ru nene . ”
Vwọba , ọ da ta : “ E de no kpo ẹbẹre rẹ urhi , ihwo se vwo egbomọphẹ siẹrẹ ayen da dia asan rẹ irhi rẹ oshenyẹ vẹ e rẹ okamuka hepha - a . ”
Ọnana ko ghwe djephia nẹ , tavwen ihwo ke sa riavwerhen rẹ egbomọphẹ , a guọnọ omamọ rẹ irhi rẹ kohwo kohwo che nene .
Onọ na kọna : Ono yen vwo uturhi ro vwo brorhiẹn rẹ irhi ri che shephiyọ vwọ kẹ kohwo kohwo ?
( a ) Diesorọ ọ vwọ dianẹ Jihova ọvo yen vwo egbomọphẹ rọ basa - an ?
( b ) Oka rẹ egbomọphẹ vọ yen ihworakpọ vwori , kẹ diesorọ ?
E jẹ avwanre karophiyọ nẹ Jihova ọvo yen vwo egbomọphẹ rọ basa - an .
Diesorọ ?
Kidie ọyen me vwo ẹgba vwẹ te akpọ te odjuvwu , ọyen ji ma erọnvwọn eje .
( 1 Tim . 1 : 17 ; Ẹvwọ . 4 : 11 ) Ovie Devid vwẹ eta esiri vwo djisẹ rẹ ẹdia rode rẹ Jihova hepha .
( Se 1 Ikun Rivie 29 : 11 , 12 . )
Jihova vwẹ egbomọphẹ rọ basan vwọ kẹ emama rọyen rehẹ obo odjuvwu kugbe otọrakpọ na .
Ọtiọyena , ko fori nẹ a mrẹvughe nẹ Jihova ọvo yen vwo uturhi ro vwo brorhiẹn rẹ obo ri shephiyọ .
Kọyensorọ o vwo gbere ughwru kẹ ihworakpọ nẹ ọtonphiyọ rhe .
Erhọ yen erọnvwọn evo rẹ ugboma rẹ ohworakpọ guọnọre , ri toroba omavwerhovwẹn rẹ ohwo ?
Dede nẹ Jihova ma Adam vẹ Ivi rẹ ayen vwọ riavwerhen rẹ egbomọphẹ vwẹ idjerhe sansan , jẹ o vwo asan rẹ egbomọphẹ rayen na bare .
Ughwru ro gbere kẹ ayen na , dia okeke kẹ ugboma raye - en .
Kerẹ udje , Adam vẹ Ivi riẹnre nẹ ayen da guọnọ dia akpọ , kẹ ayen wẹn , riemu , vwerhẹn , ji ru erọnvwọn efa .
Ọ dia enana yen cha nẹrhẹ egbomọphẹ rayen na va ayen abọ - ọ .
Kidie Ọghẹnẹ ma ayen vwẹ idjerhe rẹ ayen sa vwọ riavwerhen rẹ erọnvwọn tiọyen .
( Une 104 : 14 , 15 ; Aghwo . 3 : 12 , 13 ) Aphopho ra wẹn reyọ na vwerhen kohwo kohwo oma , eriyin ji te uvi rẹ emuọre , kugbe omamọ rẹ ovwerhẹn .
Erọnvwọn tiọna mie avwanre egbomọphẹ - ẹ , kirobo rọ je hepha vwọ kẹ Adam vẹ Ivi .
Iji vọ yen Jihova vwọ kẹ Adam vẹ Ivi , kẹ diesorọ ?
Jihova vwẹ iji kẹ Adam vẹ Ivi nẹ ayen vwiẹ akpọ na vọn , ji vwẹrote .
( Jẹn . 1 : 28 ) Iji nana gbowọphiyọ egbomọphẹ raye - en .
Ukperẹ ọtiọyen , ọ kẹ ayen uphẹn rẹ ayen vwo toroba orugba rẹ ọhọre rẹ Ọmemama na , re vwo ru akpọ na phiyọ iparadaisi rẹ ihwo egbagba ọvo cha dia bẹdẹ bẹdẹ .
( Aiz .
45 : 18 ) Nonẹna , ihwo evo brorhiẹn nẹ ayen cha dia kpogono , yẹrẹ nẹ ayen cha rọvwọn ẹkẹvuọvo ayen che vwiẹ - ẹ .
Ọyena vwọso urhi rẹ Jihova - a .
Ẹkẹvuọvo , ihwo buebun jẹ ojẹ rẹ ayen vwọ rọvwọn ji vwiẹ , dede nẹ ojẹ yena vọnre vẹ egbabọse . ( 1 Kọr .
7 : 36 - 38 ) Diesorọ ?
Kidie ekuakua tiọyena kẹ ohwo omavwerhovwẹn .
( Une 127 : 3 ) Ọtiọyena , mane kẹ Adam vẹ Ivi nyupho rẹ Jihova jovwo , ayen vẹ emọ rayen rhe yerin kugbe bẹdẹ bẹdẹ vẹ omavwerhovwẹn .
Diesorọ iji rẹ Ọghẹnẹ rọhẹ Jẹnẹsis 2 : 17 vwo jẹ ọ rẹ oshenyẹ ẹdia ?
Jihova ji vwẹ iji ọfa vwọ kẹ Adam vẹ Ivi , ọ da je vuẹ ayen obo re cha phia siẹrẹ ayen de chukokuo .
Ọ da ta : “ Urhe rẹ erianriẹn rẹ erhuvwu vẹ umiovwo na wọ riọ - ọ , kidie ẹdẹ re wọ rerọ ku wo ghwu . ” ( Jẹn .
2 : 17 ) A sa tanẹ ọyena iji rẹ oshenyẹ ro mie ayen egbomọphẹ ?
Ẹjo , kakaka .
Ihwo evo re nabọ yono kodo kpahen Baibol na , tobọ djisẹ rẹ aghwanre rọhẹ evunrẹ iji yena .
Kẹre udje , ọvo usun rayen da ta : “ Iji rẹ Ọghẹnẹ vwọphia vwẹ [ Jẹnẹsis 2 : 16 , 17 ] djerephia nẹ Ọghẹnẹ ọvo yen riẹn obo ro yovwin . . . kẹ ihworakpọ , ọyen ọvo yen je riẹn obo re brare . . . vwọ kẹ ayen .
Ayen da vwẹroso Ọghẹnẹ ji nyupho rọyen , kẹ ayen riavwerhen rẹ obo ri ‘ yovwirin . ’
Ayen rhe ru ọtiọye - en , kọ vwẹ uphẹn kẹ ayen rere ayen ọvo brorhiẹn rẹ obo ri yovwirin . . . vẹ obo re brare . ”
Jẹ , ihworakpọ vwo ẹgba rẹ ayen se vwo mu oghwa tiọye - en .
Ojẹ rẹ Adam vẹ Ivi jẹre , ghwa okpetu rhe !
( Ni ẹkoreta 9 - 12 )
Diesorọ o vwo fo nẹ a riẹn oborẹ egbomọphẹ vwọ fẹnẹ uturhi re vwo brorhiẹn rẹ obo ri yovwirin vẹ obo re brare ?
Nonẹna , ihwo evo de se Baibol na te asan rẹ Jihova da vwẹ iji yena kẹ Adam , kẹ ayen tanẹ Ọghẹnẹ mie re egbomọphẹ ro vwo ru obo ri jere .
Ihwo re ta eta tiọyena riẹn ofẹnẹ rọhẹ uvwre rẹ egbomọphẹ vẹ uturhi re vwo brorhiẹn rẹ obo ro yovwirin vẹ obo re brare - e .
Adam vẹ Ivi vwo egbomọphẹ rẹ ayen vwọ jẹ ojẹ sẹ ayen che nyẹme rẹ Ọghẹnẹ yẹrẹ chukoku iji rọyen .
Ẹkẹvuọvo , Jihova ọvo yen vwo uturhi ro vwo brorhiẹn rẹ obo ri yovwirin vẹ obo re brare .
“ Urhe rẹ erianriẹn rẹ erhuvwu vẹ umiovwo ” rọhẹ evunrẹ ogba rẹ Idẹn , ghwe dje ọnana phia . ( Jẹn .
2 : 9 ) Avwanre cha sa vwẹ ọkieje vwọ riẹn obo ri che nẹ obuko rẹ orhiẹn rẹ avwanre rhe - e , avwanre ji vwo ẹgba re vwo ruo rere ayen fierere kẹ avwanre ọkieje - e .
Kọyensorọ a vwọ mrẹ ihwo re vwẹ ẹwẹn esiri vwo brorhiẹn nu , ukuotọ rọyen ojaẹriọ vẹ umiovwo mi rhi te ayen oma .
( Isẹ 14 : 12 ) Ọke buebun na , jẹgba rẹ ohworakpọ yen suọ .
Womarẹ iji rẹ Jihova vwọ kẹ Adam vẹ Ivi , o de yono ayen oborẹ ayen sa vwọ vwẹ uvi rẹ egbomọphẹ ro rhe ayen na vwo ruiruo .
Kẹ , die yen Adam vẹ Ivi ruru ?
11 , 12 .
Diesorọ orhiẹn rẹ Adam vẹ Ivi na vwọ ghwa okpetu rhe ?
Djudje rọyen .
Ọ da ohwo mamọ nẹ Adam vẹ Ivi jẹ ojẹ rẹ ayen vwo chukoku iji rẹ Ọghẹnẹ .
Ivi kerhọ kẹ eta rẹ oriẹriẹvwe nana rẹ Eshu vwọ davwọn ni : “ Ẹro rẹ ovwan ko rhie , ku wa họhọ Ọghẹnẹ , rọ riẹn erhuvwu vẹ umiovwo . ”
( Jẹn . 3 : 5 ) Ojẹ rẹ Adam vẹ Ivi na se phiba egbomọphẹ ro rhe ayen ?
Ẹjo , kakaka .
Oborẹ Eshu vwọ davwen ayen ni na , se te ayen obọ - ọ .
Ukperẹ ọtiọyen , ayen da rhe mrẹvughe nẹ umiovwo ọvo yen jẹ ẹmienyo rayen na ghwa rhe . ( Jẹn .
3 : 16 - 19 ) Diesorọ ?
Kidie Jihova ma ohworakpọ vẹ egbomọphẹ rẹ ayen ọvo se vwo brorhiẹn rẹ obo ri yovwirin vẹ obo re brare - e . ​ — Se Isẹ 20 : 24 ; Jerimaya 10 : 23 .
A sa vwẹ ohwo rọ gua aropleni vwo ru udje rọyen .
O se vwo te asan rọ ra , ofori nẹ ọ gua aropleni na wan asan re dje kẹ .
Rọ vwọ yanran na , ọ cha vwẹ ekuakua re ru phiyọ aropleni na vwo ruiruo , ọ me je nabọ nene odjekẹ rẹ ihwo ri suẹn oyan rẹ aropleni na vwọ kẹ .
Kidie , imuoshọ che nẹ obuko rọyen rhe siẹrẹ o de chukoku odjekẹ rayen , ra wan asan ro jere .
Adam vẹ Ivi họhọ ohwo yena rọ gua aropleni .
Ayen sen odjekẹ rẹ Jihova , kidie ayen guọnọ ru obo ri je ayen .
Die kọyen nẹ obuko rọyen rhe ?
Orhiẹn rayen na so okpetu rode , ọ da ghwa umwemwu vẹ ughwu vwo rhe ayen vẹ emọ rayen eje .
( Rom 5 : 12 ) Ọdavwẹ rẹ ayen vwo brorhiẹn kẹ oma rayen da nẹrhẹ uvi rẹ egbomọphẹ ro rhe ayen jovwo na va ayen abọ .
13 , 14 .
Mavọ yen avwanre se vwo vwo uvi rẹ egbomọphẹ ?
Ihwo evo rorori nẹ o che yovwin siẹrẹ ayen de vwo egbomọphẹ rọ basa - an . Ẹkẹvuọvo , imuoshọ rode herọ siẹrẹ e rhe gbere ughwru phiyọ egbomọphẹ rẹ ihwo - o .
A rhọnvwere dẹn nẹ erere herọ siẹrẹ e de vwo egbomọphẹ ; ẹkẹvuọvo , di roro oborẹ akpọ na cha dia siẹrẹ kohwo kohwo de vwo egbomọphẹ ro vwo ru kemu kemu rọ guọnọre .
Kọyensorọ The World Book Encyclopedia vwọ ta : “ Kidie nẹ a guọnọ kẹ ihwo egbomọphẹ re gbere ughwru phiyọ , irhi rẹ ẹkuotọ buebun kọ rhe dia reghe reghe . ”
Ubiota na “ reghe reghe , ” ghini fo obo re se vwo djisẹ rẹ irhi na .
Kidie irhi na pha buebun , e ji che se kere uche iguẹdjọ vẹ ilọya re fan ayen ji reyọ ayen vwo ruiruo - o .
Vwọ fẹnẹ ọyena , Jesu djisẹ rẹ obo ra sa vwọ riavwerhen rẹ uvi rẹ egbomọphẹ .
Ọ da ta : “ Wo de phi obọ phihọ ota mẹ vwẹ ọ rẹ uyota ovwan ke dia idibo mẹ , ovwan ke riẹn uyota na , uyota na ko ru ovwan phihọ ọmuvwiẹ . ”
( Jọn 8 : 31 , 32 ) Eta yena djerephia nẹ e che ru erọnvwọn ivẹ nana tavwen e ki se vwo uvi rẹ egbomọphẹ : E che rhiabọreyọ uyota rẹ Jesu yonori , je dia idibo rọyen .
Ohwo ro ru enana se vwo uvi rẹ egbomọphẹ .
Ẹkẹvuọvo , ẹdia vọ yen egbomọphẹ na che si ayen nu ?
Jesu da kpahen : “ Kohwo kohwo ro ru umwemwu ọye hẹ ọviẹn rẹ umwemwu . . . ọ da dianẹ Ọmọ na ru uwe phihọ ọmuvwiẹ , ku wọ dia ọmuvwiẹ rẹ uyota . ” ​ — Jọn 8 : 34 , 36 .
Diesorọ egbomọphẹ rẹ Jesu veri sa vwọ nẹrhẹ ohwo dia “ ọmuvwiẹ rẹ uyota ” ?
Egbomọphẹ rẹ Jesu ve kẹ idibo rọyen , yovwin vrẹ ọ rẹ ihwo buebun rhẹro rọyen mie usuon rẹ akpọ na nonẹna .
Ọke rẹ Jesu vwo djisẹ rẹ “ ọviẹn rẹ umwemwu ” rọ dia ẹdia rẹ oviẹn rọ ma bra kparobọ rẹ ihworakpọ rioja rọyen , ọyen ọ vwọ ta eta nana : “ Ọ da dianẹ Ọmọ na ru uwe phihọ ọmuvwiẹ , ku wọ dia ọmuvwiẹ rẹ uyota . ”
Umwemwu nẹrhẹ e ruẹ obo re brare , ọ je nẹrhẹ ọ bẹn re vwo ru obo ri yovwirin .
Vwẹ idjerhe yena , avwanre eviẹn vwọ kẹ umwemwu , rọ ghwa ọmiaovwẹ , ofudjevwe , ojaẹriọ vẹ ughwu vwo rhe avwanre .
( Rom 6 : 23 ) Ọyinkọn Pọl rhiẹromrẹ omiamiavwe yena .
( Se Rom 7 : 21 - 25 . )
E rhe si umwemwu nẹ avwanre oma - a , e che se vwo uvi rẹ egbomọphẹ rẹ Adam vẹ Ivi vwori ọke ra vwọ ma aye - en .
Mavọ yen a sa vwọ dia ọmuvwiẹ rẹ uyota ?
Ota rẹ Jesu nana : “ Wo de phi obọ phihọ ota mẹ , ” ghwe djephia nẹ o vwo oborẹ ohwo che ru tavwen o ki se vwo uvi rẹ egbomọphẹ .
Kerẹ Inenikristi re vwomakpahotọ kẹ Jihova , avwanre sen oma rẹ avwanre nure , avwanre ji choma re vwo nene iyono rẹ Jesu . ( Mat .
16 : 24 ) Uvi rẹ egbomọphẹ rẹ Jesu veri na che te avwanre obọ , okẹ rẹ erere rẹ izobo ọtanhirhe rọyen de te avwanre oma re .
( a ) Die yen sa nẹrhẹ e yeren akpọ rẹ omavwerhovwẹn ?
( b ) Die yen a cha fuẹrẹn vwẹ uyono rọ vwọ kpahen ọnana ?
E se yeren akpọ rẹ omavwerhovwẹn , siẹrẹ avwanre da vwomakpotọ yan nene iyono rẹ Jesu .
E de se ru enana , ke se vwo iphiẹrophiyọ ra vwọ vrabọ rẹ umwemwu kugbe ughwu .
( Se Rom 8 : 1 , 2 , 20 , 21 . )
Vwẹ uyono rọ vwọ kpahen ọnana , e che yono obo ra sa vwọ vwẹ egbomọphẹ rẹ avwanre vwo ruiruo vwẹ idjerhe rẹ aghwanre , rere e se vwo brọghọ phiyọ Jihova oma , rọ dia Ọghẹnẹ ro vwo uvi rẹ egbomọphẹ .
“ Asan rẹ [ “ ẹwẹn , ” NW ] rẹ Ọrovwohwo na epha , etiyin egbemọphẹ epha . ” ​ — 2 KỌR .
3 : 17 .
UNE : 49 , 73
Idjerhe vọ yen ẹwẹn rẹ Ọghẹnẹ vwọ kẹ avwanre egbomọphẹ ?
Mavọ yen a sa vwọ kẹnoma kẹ uruemu ra vwọ vwẹ egbomọphẹ rẹ avwanre vwo ruiruo vwẹ idjerhe rọ chọre ?
Mavọ yen a sa vwọ vwẹ egbomọphẹ rẹ avwanre vwo ruiruo vwẹ idjerhe rẹ aghwanre ?
1 , 2 . ( a ) Vwẹ ọke rẹ ọyinkọn Pọl , diesorọ ihwo vwọ ta ota kpahen egbomọphẹ vẹ ẹdia rẹ ọviẹn ?
( b ) Amono yen Pọl tare nẹ ọyen sa kẹ ihwo uvi rẹ egbomọphẹ ?
INENIKRISTI rẹ ọke awanre diarọ ọke rẹ ihwo rehẹ otọ rẹ usuon rẹ Rom vwọ vwẹ irhi , iguẹdjọ vẹ egbomọphẹ rayen vwọ shoma .
Jẹ , ọke yena eviẹn yen usuon rẹ Rom vwọ wiowian ọgangan .
Eviẹn na de rhi bun te ẹdia rẹ asan rẹ ihwo erha hepha , ọvo rayen ọviẹn .
O muẹro nẹ kirobo rẹ ihwo buebun ta ota kpahen egbomọphẹ rayen ọke yena , eriyin ayen ji ta ota vwọ kpahen ẹdia rẹ ọviẹn , ji te Inenikristi dede .
Ọyinkọn Pọl ta ota kpahen egbomọphẹ mamọ vwevunrẹ ẹbe sansan ro siri .
Ẹkẹvuọvo , ọ dia ẹwẹn ro vwo wene akpọ na , rọ dia oborẹ ihwo buebun davwẹngba vwo ru ọke yena yen muro vwo si kpahen egbomọphẹ - ẹ .
Ukperẹ ọ vwọ vwẹroso ewene ro che nẹ obọ rẹ ihworakpọ rhe , Pọl vẹ iniọvo ichekọ na vuẹ ihwo kpahen Uvie rẹ Ọghẹnẹ kugbe ọghanrovwẹ rẹ izobo ọtanhirhe rẹ Jesu .
Pọl vuẹ iniọvo na ohwo rọ dia Esiri rẹ uvi rẹ egbomọphẹ .
Kerẹ udje , vwẹ ọbe rivẹ ro si vwo rhe Inenikristi rehẹ Kọrẹnt , ọ da ta : “ Ọrovwohwo na hẹ [ “ ẹwẹn , ” NW ] na , asan rẹ [ “ ẹwẹn , ” NW ] rẹ Ọrovwohwo na epha , etiyin egbemọphẹ epha . ” ​ — 2 Kọr .
3 : 17 .
3 , 4 . ( a ) Die yen Pọl ta kpahen tavwen ọ ke ta eta rehẹ 2 Kọrẹnt 3 : 17 ?
( b ) Die yen avwanre che ru a sa vwọ riavwerhen rẹ egbomọphẹ ro nẹ obọ rẹ Jihova cha ?
Vwẹ ọbe rivẹ ro si vwo rhe iniọvo rehẹ Kọrẹnt , Pọl ta ota kpahen urinrin rẹ Mosis ọke ro vwo wontọ nẹ Ugbenu rẹ Sinai rhe , rọ vẹ amakashe rẹ Jihova vwọ ta ota nu .
Ihwo na ghwa vwọ mrẹ Mosis , oshọ de mu ayen , ọtiọyena Mosis da vwẹ oga vwo rhurhu opharo . ( Ẹyan . 34 : 29 , 30 , 33 ; 2 Kọr .
3 : 7 , 13 ) Pọl da ta : “ Ẹkẹvuọvo ọke rẹ ohwo de hirhe oma ku Ọrovwohwo na ke si oga na no . ” ( 2 Kọr .
3 : 16 ) Die yen ota rẹ Pọl na mudiaphiyọ ?
Kirobo re yonori vwẹ uyono rẹsosuọ na , Jihova rọ ma erọnvwọn eje yen vwo egbomọphẹ rọ basa - an .
Ọyena kọ sa nẹrhẹ a rhọnvwe nẹ “ asan rẹ [ “ ẹwẹn , ” NW ] rẹ Ọrovwohwo na epha , ” etiyin egbemọphẹ je hepha .
Tavwen a ke sa mrẹ erere vwo nẹ egbomọphẹ yena rhe , kẹ avwanre ‘ bru Jihova ra ’ yẹrẹ nene vwo omamọ rẹ oyerinkugbe .
Ọke rẹ ihwo rẹ Izrẹl vwọ hẹ aton na , ayen sa vwẹ ẹro rẹ Jihova vwo nẹ emu ji vwo no - o .
Ayen ghwe vwo vrẹn nẹ Ijipt , ayen da vwẹ egbomọphẹ rayen vwo ru obo ri je ayen . Kọ ghwa họhọ nẹ a vwẹ oga yẹrẹ amwa vwo rhurhu iroro vẹ ubiudu rayen kpoi . ​ — Hib .
3 : 8 - 10 .
( a ) Oka rẹ egbomọphẹ vọ yen ẹwẹn rẹ Ọghẹnẹ sa nẹrhẹ ohwo vwo ?
( b ) Mavọ yen avwanre ru riẹn nẹ ohwo re mu phiyọ uwodi ji se vwo egbomọphẹ rọ nẹ obọ rẹ Jihova rhe ?
( c ) Enọ vọ yen a cha kpahenphiyọ ?
Egbomọphẹ ro nẹ obọ rẹ Ọghẹnẹ cha , yovwin nọ egbomọphẹ ro rhe ohwo re si nẹ uwodi , kidie o che si avwanre nẹ ọviẹn vwọ kẹ umwemwu kugbe ughwu , eriyin ji te ẹga rẹ efian vẹ iyono echọchọ rayen .
( Rom 6 : 23 ; 8 : 2 ) Ọyena ghini uvi rẹ egbomọphẹ !
Ohwo rọhẹ evunrẹ uwodi dede je sa riavwerhen rẹ oka rẹ egbomọphẹ nana .
( Jẹn . 39 : 20 - 23 ) Ọnana phia kẹ Oniọvo Aye Nancy Yuen vẹ Oniọvo Ọshare Harold King re mu phiyọ uwodi vwẹ ikpe buebun fikirẹ esegbuyota rayen .
Wọ sa mrẹ ividio rẹ ẹriẹnmie rayen vwẹ JW Broadcasting .
( Kpo ẹbẹre rẹ ẸRIẸNMIE VẸ OBORERHIẸROMRẸ > AYEN CHIRAKON . )
Enẹna , e gbe ja kpahenphiyọ enọ ivẹ nana : Mavọ yen e se vwo djephia nẹ avwanre vwẹ ẹro ọghanghanre vwo ni egbomọphẹ rẹ avwanre ?
Mavọ yen a sa vwọ vwẹ egbomọphẹ rẹ avwanre vwo ruiruo vwẹ idjerhe rẹ aghwanre ?
Idjerhe vọ yen ihwo rẹ Izrẹl vwo djephia nẹ ayen vwo ọdavwaro kpahen egbomọphẹ rẹ Jihova vwọ kẹ aye - en ?
Avwanre da riẹn ọghanrovwẹ rẹ okẹ ra kẹ avwanre , ka sa kpẹvwẹ oruẹse na .
Ihwo rẹ Izrẹl sa riẹn ọghanrovwẹ rẹ egbomọphẹ rẹ Jihova vwọ kẹ ayen ọke ro vwo si ayen nẹ ẹdia rẹ ọviẹn vwẹ Ijipti - i .
Emeranvwe evo vwọ wan nu , kẹ ayen brenu vwọ kpahen oborẹ Jihova vwọ ghẹrẹ ayen , kidie ayen karophiyọ emu vẹ udi ra vwọ kẹ ayen vwẹ Ijipt . Ayen da tobọ tanẹ ayen guọnọ rhivwin kpo oboyin .
Di roro , ayen niro nẹ ‘ iyeri , eyaọ , ikpogri , leek , ututa , vẹ igaliki ’ rehẹ oboyin , yovwin nọ egbomọphẹ rẹ ayen vwọ ga Jihova odedede .
Kọyensorọ Jihova vwo muophu gangan kpahen ayen .
( Ukeri 11 : 5 , 6 , 10 ; 14 : 3 , 4 ) Ọyena uvi uyono vwọ kẹ avwanre !
Idjerhe vọ yen Pọl vwo ru nene uchebro rọ vwọphia vwẹ 2 Kọrẹnt 6 : 1 , kẹ mavọ yen a sa vwọ vwẹrokere ?
Ọyinkọn Pọl bru Inenikristi uche nẹ ayen vwẹ ẹro ọghanghanre vwo ni egbomọphẹ rẹ Jihova vwọ kẹ avwanre womarẹ Ọmọ rọyen Jesu Kristi .
( Se 2 Kọrẹnt 6 : 1 . )
Karophiyọ nẹ ọyinkọn Pọl muomaphiyọ ọke rẹ ẹwẹn obrorhiẹn rọyen vwo kpokpo fikirẹ ẹdia rẹ ọviẹn rọ hepha vwọ kẹ umwemwu kugbe ughwu .
Dedena , ọ da ta : “ Me kpẹvwẹ Ọghẹnẹ fiki ri Jesu Kristi Ọrovwavwanre . ”
Diesorọ ?
Ọ da ta kẹ iniọvo na : “ Kidie urhi rẹ [ “ ẹwẹn , ” NW ] rẹ arhọ vwi Kristi Jesu rhe rhan vwẹ nẹ obọ rẹ urhi rẹ umwemwu vẹ ughwu . ”
( Rom 7 : 24 , 25 ; 8 : 2 ) E jẹ avwanre vwẹrokere Pọl , rere a vwẹ ẹro ọghanghanre vwo ni oborẹ Jihova ruru ro vwo si avwanre nẹ ẹdia rẹ ọviẹn vwọ kẹ umwemwu kugbe ughwu .
Womarẹ ọtanhirhe na , avwanre ke sa ga Ọghẹnẹ vẹ ẹwẹn obrorhiẹn ro fiotọ , ji mrẹ omavwerhovwẹn norhe . ​ — Une 40 : 8 .
Wọ vwẹ egbomọphẹ wẹn vwo ruẹ ojevwe romobọ , gbanẹ iruo rẹ Uvie na ?
( Ni ẹkoreta 8 - 10 )
8 , 9 . ( a ) Orhọ - esio vọ yen ọyinkọn Pita vwọphia kpahen obo ra vwẹ egbomọphẹ vwo ruiruo wan ?
( b ) Imuoshọ vọ yen avwanre hirharoku nonẹna ?
Ofori nẹ avwanre dje ọdavwaro phia kpahen egbomọphẹ rẹ Jihova vwọ kẹ avwanre , a me je reyọ vwo ru obo ri yovwirin .
Ọyinkọn Pita si avwanre orhọ nẹ , e ja vwẹ egbomọphẹ rẹ avwanre vwo ruẹ obo re brare - e .
( Se 1 Pita 2 : 16 . )
Orhọ - esio yena nẹrhẹ a karophiyọ obo re phia kẹ ihwo rẹ Izrẹl ọke rẹ ayen vwọ hẹ aton .
Avwanre je guọnọ oka rẹ orhọ - esio tiọyen , kidie obo re phia kẹ ayen na je sa phia kẹ avwanre .
Eshu vẹ akpọ rọyen na choma rẹ ayen vwọ vwẹ osẹnvwe vẹ irhuon , emu vẹ udi , kugbe ehẹha vẹ erọnvwọn efa ri siẹ ohwo urhurhu , vwọ riẹriẹ avwanre .
Ikọpini sansan vwẹ ihwo ri vwo erhuvwu vwọ kpare urhurusivwe rẹ avwanre vwọ kpahen ekuakua ri ghwe fiemu - u rẹ ayen shẹ .
E rhe nomaso - o , ọyena sa nẹrhẹ a vwẹ egbomọphẹ rẹ avwanre vwo ru obo ri je fo !
Orhọ - esio rẹ Pita na ji shekpahen erọnvwọn efa re pha ghanghanre vwẹ akpeyeren rẹ ohwo , kerẹ ojẹ rẹ avwanre kpahen ẹbe eyono yẹrẹ iruo .
Kerẹ udje , ighene buebun hirharoku ọnyẹ rẹ ayen vwo muomaphiyọ ẹbe ese rere ayen se vwo kpo isikuru ride .
A vuẹ ayen nẹ isikuru ride cha nẹrhẹ ayen vwo omamọ iruo ra da hwa okposa kẹ ohwo . E ji dje ikekeri kẹ ayen , ra da vwẹ uche ihwo ri kpo isikuru ride vẹ obo ra hwa kẹ ayen vwọ vwanvwe ihwo re rare - e .
Ọ lọhọre mamọ rẹ ighene vwo rhiabọreyọ obo re jiri kẹ ayen , kidie orhiẹn rẹ ayen che bru na che djobọte akpeyeren rayen .
Ẹkẹvuọvo , die yen ofori nẹ ayen vẹ esẹ vẹ ini rayen karophiyọ ?
Die yen ofori nẹ a kọn phiyọ ẹwẹn ọke ra da jẹ ojẹ romobọ ?
Ihwo evo se roro nẹ ayen se ru oborẹ ayen guọnọre kidie ojẹ rayen te ihwo efa - a , takpe nẹ o shephiyọ vẹ ẹwẹn obrorhiẹn rayen .
Ọ sa dianẹ ayen mu ẹwẹn kpahen ota nana rẹ Pọl ta kẹ Inenikristi rehẹ Kọrẹnt kpahen emuọre : “ Die sorọ rẹ egbemọphẹ ri mi vwori rha dia obo rẹ ohwo ọfa wrẹn kpahe ? ”
( 1 Kọr . 10 : 29 ) Ghini uyota nẹ ohwo vuọvo yen cha jẹ ojẹ ro shekpahen iruo vẹ ẹbe eyono , jẹ ofori nẹ a karophiyọ nẹ o vwo asan rẹ egbomọphẹ rẹ avwanre bare . Vwọba , orhiẹn rẹ avwanre sa ghwa erhuvwu yẹrẹ umiovwo rhe .
Ọnana yen sorọ rẹ Pọl vwọ vwẹ eta nana vwọ ton ota rọyen phiyọ : “ Emu na ejobi wan urhi , ẹkẹvuọvo emu na ejobi fori - i .
Emu na ejobi wan urhi , ẹkẹvuọvo emu na sa vwẹ ẹruọ kẹ ohwo - o . ”
( 1 Kọr . 10 : 23 ) Ọyena chọn avwanre uko vwọ mrẹvughe nẹ ọ dia ọdavwẹ rẹ avwanre yen e che phi phiyọ ẹdia rẹsosuọ siẹrẹ a da jẹ ojẹ romobọ - ọ .
Diesorọ Jihova vwo si avwanre nẹ ẹdia rẹ ọviẹn ?
Ọke rẹ Pita vwo si avwanre orhọ nẹ a vwẹ egbomọphẹ rẹ avwanre vwo ruẹ obo re chọre - e , ọ da je ta obo re che vwo ruiruo wan .
Ọ vwẹ uchebro kẹ avwanre nẹ a reyọ vwo ruiruo “ kerẹ idibo rẹ Ọghẹnẹ . ”
Ọyena gbare , kidie Jihova vwẹ Jesu vwo si avwanre nẹ ẹdia rẹ ọviẹn vwọ kẹ urhi rẹ umwemwu kugbe ughwu rere a sa vwọ vwomakpahotọ kẹ , ji yeren akpọ “ kerẹ idibo rẹ Ọghẹnẹ . ”
Udje vọ yen Noa vẹ orua rọyen phi phiyotọ kẹ avwanre ?
Idjerhe ro me yovwin ra sa vwọ reyọ egbomọphẹ rẹ avwanre vwo ru obo ri shephiyọ rere e vwo jẹ eviẹn ẹdia vwọ kẹ ojevwe rẹ akpọ na , ọyen ra vwọ vwẹ ọke vẹ ẹgba rẹ avwanre vwọ ga Jihova . ( Gal .
5 : 16 ) Roro kpahen udje rẹ Noa vẹ orua rọyen .
Ayen rhọnvwe vwẹrokere evwọfanrhiẹn vẹ inogbozighi re riariẹ ayen phiyọ - ọ .
Die yen chọn ayen uko ?
Ayen nabọ muomaphiyọ iruo rẹ Jihova vwọ kẹ ayen , ro churobọ si okọ ẹkarọ kugbe ekoko rẹ emuọre rẹ ayen vẹ eranvwe na cha re , ayen de ji si ihwo orhọ kpahen Oghwe na .
“ Noa de ru ọna ; o de ru emu ejobi rẹ Ọghẹnẹ dje kẹ nẹ o ru . ”
( Jẹn .
6 : 22 ) Ukuotọ rọyen , Noa vẹ orua rọyen de sivwinrhọ . ​ — Hib .
11 : 7 .
Iruo vọ yen Jihova vwọ kẹ avwanre womarẹ Jesu ?
Iruo vọ yen Jihova vwọ kẹ avwanre nonẹna ?
Kerẹ idibo rẹ Jesu , avwanre riẹnre nẹ ọ vuẹ avwanre nẹ e ghwoghwo ota kẹ ihwo .
( Se Luk 4 : 18 , 19 . )
Nonẹna , Idẹbono rhuẹro rẹ ihwo buebun , ayen tobọ riẹn nẹ ayen eviẹn vwọ kẹ ẹga rẹ efian , ẹvwọtua rẹ ekuakua rẹ akpeyeren , kugbe usuon rẹ akpọ na - a . ( 2 Kọr .
4 : 4 ) Avwanre vwo okpuphẹn ra vwọ vwẹrokere Jesu vwọ chọn ihwo uko vwọ riẹn Jihova rọ dia Ọghẹnẹ rẹ egbomọphẹ , ji vwẹ ẹga vwọ kẹ . ( Mat .
28 : 19 , 20 ) Iruo nana ghwa lọhọ - ọ , ọ vọnre vẹ egbabọse buebun .
Vwẹ ẹkuotọ evo , ihwo rhọnvwa kerhọ - ọ , evo tobọ djoma .
Ọtiọyena , e jẹ avwanre ohwo vuọvo nọ oma rọyen onọ nana : ‘ Me sa vwẹ egbomọphẹ mẹ vwọ nabọ bicha iruo rẹ Uvie na ? ’
14 , 15 .
Oka rẹ ẹwẹn vo yen idibo rẹ Jihova vwo ruiruo rẹ aghwoghwo na ?
( Ni uhoho rẹsosuọ na . )
Ọ vwerhoma ra vwọ mrẹ idibo rẹ Ọghẹnẹ buebun ri ruẹ akpeyeren rayen lọhọ rere ayen sa vwọ ga kerẹ ekobaro . ( 1 Kọr .
9 : 19 , 23 ) Evo ga kerẹ ekobaro vwẹ ukoko rayen , efa kpo asan ra da ma guọnọ ukẹcha .
Iyẹnrẹn djerephia nẹ , ihwo re vrẹ 250,000 yen ton iruo rẹ ọkobaro phiyọ vwẹ uvwre rẹ ẹgbukpe iyorin rẹ wanvrẹ na .
Ọtiọyena , ekobaro ọkieje re herọ asaọkiephana vrẹ 1,100,000 .
Ọnana djerephia nẹ ihwo buebun vwẹ egbomọphẹ rayen vwọ ga Jihova vwẹ idjerhe rẹ aghwanre ! ​ — Une 110 : 3 .
Die yen chọn iniọvo nana uko vwọ vwẹ egbomọphẹ rayen vwo ruiruo vwẹ idjerhe rẹ aghwanre ?
Jẹ a fuẹrẹn udje rẹ John vẹ Judith .
Vwẹ uvwre rẹ ẹgbukpe 30 rhire na yen ayen vwọ ga vwẹ ẹkuotọ sansan .
Ayen karophiyọ nẹ ọke ra vwọ vwẹ Isikuru rẹ Ekobaro na vwo mu vwẹ ukpe rẹ 1977 , ukoko na nabọ kanrunumu uphẹn re vwo kpo asan ra da ma guọnọ ukẹcha .
John tare nẹ ọyen wene iruo abọ buebun rere o se vwo yeren akpọ ọlọlọhọ , ji mu ẹwẹn phiyọ obo rọ tẹnrovi .
Ukuotọ rọyen , ayen da kpare oma kpo ẹkuotọ ọrhorha ọvo . Jihova da je kpahenphiyọ ẹrhovwo rayen rọ vwọ chọn ayen uko vwo yono ephẹrẹ kpokpọ , ji wene akpeyeren rayen vwo nene aruọke vẹ ẹkuruemu rẹ asan na .
Mavọ yen ikpe rẹ ayen ghwọrọ vwẹ oboyin na djobọte ayen wan ?
John da ta : “ Oma vwerhen ovwẹ nẹ mi muomaphiyọ iruo ro me yovwin kparobọ vwẹ akpọ na , ke me rhe mrẹvughe nẹ Jihova ghini ọse mẹ .
Kẹsiẹna me ke riẹn oborẹ Jems 4 : 8 mudiaphiyọ : ‘ Si kẹrẹ Ọghẹnẹ , rere o si kẹre owẹ . ’
Ke me ghwa riẹn nẹ akpọ rẹ omavwerhovwẹn ro si vwe urhuru na , te vwe obọ re . ”
Mavọ yen ihwo uriorin buebun vwọ vwẹ egbomọphẹ rayen vwo ruiruo vwẹ idjerhe rẹ aghwanre ?
Vwọ fẹnẹ John vẹ Judith , ihwo buebun vwo uphẹn rẹ ayen vwo ruiruo rẹ ẹga rẹ ọkieje na vwẹ ọke grongro - on .
Dedena , buebun rayen vwobọ vwẹ iruo rẹ ebabọn rẹ ukoko na ruẹ vwẹ akpọneje .
Kerẹ udje , iniọvo ri te omarẹ 27,000 yen vwomakpahotọ ọke ra vwọ bọn esiri rẹ ukoko rọhẹ Warwick , New York . Evo vwomakpahotọ vwọ wian vwẹ udughwrẹn ivẹ , efa wian te omarẹ ẹgbukpe ọvo yẹrẹ tobọ vrẹ ọtiọyen dede .
Buebun rẹ iniọvo na vwẹ erọnvwọn buebun vwo ze , rere ayen se vwo vwobọ vwẹ iruo na .
Ayen omamọ rẹ udje rẹ ihwo re vwẹ egbomọphẹ rayen vwo jiri ji brọghọ phiyọ Jihova oma , rọ dia Ọghẹnẹ rẹ egbomọphẹ !
Iphiẹrophiyọ vọ yen herọ vwọ kẹ ihwo ri vwẹ egbomọphẹ rayen vwo ruiruo vwẹ idjerhe rẹ aghwanre ?
Ọ vwerhoma nẹ avwanre riẹn Jihova , avwanre je riavwerhen rẹ egbomọphẹ rẹ ẹga rẹ uyota ghwa cha .
E jẹ avwanre brorhiẹn ro che djephia nẹ avwanre riẹn ọghanrovwẹ rẹ egbomọphẹ ro rhe avwanre na .
E jẹ a reyọ vwọ ga Jihova vọnvọn ukperẹ a vwọ reyọ vwo ru obo ri je fo .
E de ru ọtiọyen , ke se vwo iphiẹrophiyọ ra vwọ riavwerhen rẹ ebruphiyọ rẹ Jihova veri womarẹ aroẹmrẹ nana : “ A cha rhan emama na nẹ ọviẹn vẹ egbo ko che vwo urinrin rẹ egbemọphẹ rẹ emọ rẹ Ọghẹnẹ . ” ​ — Rom 8 : 21 .
VWẸ ukpe rọ wanre na , a vwẹ iniọvo eshare buebun vwo mu ẹdia rẹ ekpako vẹ idibo rowian vwẹ ikoko sansan vwẹ akpọneje .
Wọ da dia ọvo usun rẹ iniọvo nana , o muẹro dẹn nẹ oma nabọ vwerhen owẹ fikirẹ uphẹn rẹ ẹga kpokpọ ro te we obọ na .
Jẹ , ọkiọvo oshọ se mu we .
Jason rọ dia eghene re vwo mu ọkpako , da ta : “ Ra vwọ reyọ ovwẹ vwo mu ọkpako , mi de no nẹ oghwa na họhọ nọ kẹ vwẹ . ”
Ọke rẹ Jihova vwọ vwẹ iruo kpokpọ kẹ Mosis vẹ Jerimaya , eriyin ayen ji no nẹ ayen muwan vwọ kẹ iruo na - a . ( Eyan . 4 : 10 ; Jer .
1 : 6 ) Oka rẹ ẹwẹn tiọna de rhe we , mavọ yen wo se vwo phio kparobọ rere wọ sa vwọ yan obaro ?
Roro kpahen udje rẹ Timoti . ​ — Iruo 16 : 1 - 3 .
Ọ sa dianẹ Timoti hẹ omarẹ ẹgbukpe 20 ọke rẹ Pọl vwo durhie nẹ o rhi nene ọyen wian kugbe .
Rọ vwọ dianẹ eghene yen Timoti ruẹ ọke yena , ọ sa dianẹ oshọ muro ẹsosuọ , o ji siomauko vwọ kẹ erọnvwọn evo ro fori nẹ o ru vwẹ iruo kpokpọ ra vwọ kẹ na . ( 1 Tim .
4 : 11 , 12 ; 2 Tim . 1 : 1 , 2 , 7 ) Ẹkẹvuọvo , ẹgbukpe ihwe vwọ wan nu , Pọl da vuẹ iniọvo rehẹ ukoko rẹ Filipae : “ Mi phiẹrohọ vwẹ evun rẹ Ọrovwohwo Jesu nẹ mi che ji Timoti rhe phẹrẹkpẹ . . .
Me rha vwẹ ẹro so ohwo ọfa rọ sa vwẹ ẹro te ovwan kerẹ ọye - e . ” ​ — Fil .
2 : 19 , 20 .
Die yen nẹrhẹ Timoti dia uvi ọkpako ?
E je roro kpahen erọnvwọn esan re se yono nẹ udje rọyen .
O vwo ọdavwẹ rẹ ihwo .
Pọl da ta kẹ iniọvo rehẹ Filipae : “ [ Timoti cha ] vwẹ ẹro te ovwan . ” ( Fil .
2 : 20 ) Vwọrẹ uyota , Timoti vwo ọdavwẹ rẹ ihwo .
Kidie nẹ o vwo ọdavwẹ kpahen oyerinkugbe rayen vẹ Jihova , ọ da vwomakpahotọ vwọ chọn ayen uko .
Wọ dia kerẹ ohwo rọ djẹ ofa , rọ djẹ jẹ ihwo ro che mu fikiridie nẹ ọ vwọtua ọke - e .
William rọ ga kerẹ ọkpako vwẹ ikpe re vrẹ 20 re na , vwẹ uchebro nana kẹ eshare re vwo mu : “ Vwo ẹguọnọ rẹ iniọvo na .
Tẹnrovi ọdavwẹ rayen ukperẹ iruo na . ”
O phi ẹga rẹ Jihova phiyọ ẹdia rẹsosuọ .
Rọ vwọ vwẹ udje rẹ Timoti vwọ vwanvwe e rẹ ihwo efa , Pọl da ta : “ Ọ robọ rayen ọvo ayen ejobi na guọnọ , ọ dia ọ ri Kristi - i . ” ( Fil .
2 : 21 ) Rom yen Pọl hepha ọke ro vwo si ọbe nana rhe iniọvo na .
O niroso nẹ ọdavwẹ romobọ rayen ọvo yen iniọvo rehẹ Rom vwọtua .
Ayen muomaphiyọ iruo rẹ Uvie na vọnvọ - ọn .
Jẹ , Timoti họhọ aye - en !
Uphẹn vwo rhiephiyọ rọ vwọ hẹre iruo rẹ aghwoghwo rọyen phiyọ , o da vwẹrokere Aizaya rọ tare nẹ , “ Mẹvwẹ na !
Ji vwe . ” ​ — Aiz .
6 : 8 .
Mavọ yen wo se vwo mu oghwa rẹ ukoko ji vwẹrote ọdavwẹ romobọ wẹn ?
Ẹsosuọ , phi erọnvwọn ri fori phiyọ ẹdia rẹsosuọ .
Pọl da ta : “ Vughe obo ri yovwiri . ” ( Fil .
1 : 10 ) Vwẹ ọdavwẹ rẹ Uvie na vwọ kobaro .
Ọrivẹ , yeren akpọ rẹ kekpe .
Kẹnoma kẹ erọnvwọn re sa reyọ ọke vẹ ẹgba wẹn .
Pọl vwẹ uchebro nana kẹ Timoti : “ Siobọ nẹ unuavwerhe rẹ ọke - emọ rere wo nene ọvwata , esegbuyota , ẹguọnọ , kugbe ufuoma . ” ​ — 2 Tim .
2 : 22 .
O muomaphiyọ iruo rẹ ẹga na .
Pọl vwẹ ẹkarophiyọ nana kẹ iniọvo rehẹ Filipae : “ Ovwan riẹn obo ri Timoti ghare te , kirobo rẹ ọmọ ga ọsẹ eriyin ọ ga vwẹ vwẹ iyẹnrẹ esiri na . ” ( Fil .
2 : 22 ) Timoti dia ọvwiẹrẹ - ẹ .
Kidie nẹ ọ nabọ nene Pọl wian gangan , ọ da nẹrhẹ oyerinkugbe rayen kpẹkpẹ mamọ .
Nonẹna , owian buebun vọn evun rẹ ukoko rẹ Jihova re kẹ ohwo omavwerhovwẹn , ji siẹ ohwo kẹrẹ iniọvo na .
Ọtiọyena , gbe “ dje ebuo - ebuo phihọ vwẹ iruo rẹ Ọrovwohwo . ” ​ — 1 Kọr .
15 : 58 .
O ru nene obo ro yonori .
Pọl de si rhe Timoti : “ Wọ nabọ ni uyono mẹ so , uruemu mẹ , obo ri mi nẹ vwẹ akpọ eyere mẹ , esegbuyota mẹ , odiri mẹ , ẹguọnọ mẹ , emuẹdiagan mẹ . ” ( 2 Tim .
3 : 10 ) Kidie nẹ Timoti ru nene obo ro yonori , o de rhi muwan vwọ kẹ uphẹn rẹ ẹga efa . ​ — 1 Kọr .
4 : 17 .
Wo vwo oniru vwevunrẹ ukoko na ?
Wo rhe vwo - o , gba guọnọ ọvo .
Tom , rọ ga kerẹ ọkpako vwẹ ikpe buebun rhire na , da ta : “ Ọkpako ọvo ro tedje se vwe te oma , ọ da nabọ yono uvwe .
Ọkieje yen me vwọ nokpẹn rẹ uchebro mie , ki mi ji ruẹ nene .
Ọnana kẹ vwẹ uduefiogbere . ”
Ọkeneje yen o vwo yono oma rọyen .
Pọl da vwẹ uchebro kẹ Timoti : “ Yono oma wẹn phihọ uyoyovwi . ” ( 1 Tim .
4 : 7 ) Ọdjonẹ se vwo ohwo ro yono , ẹkẹvuọvo , o ji fo nẹ o yono oma rọyen .
Pọl da vuẹ Timoti : “ Wo mie se ọbe ọfuanfon na , kugbe eghwoghwo rẹ ota na , kugbe uyono . . . .
Nabọ yono imu nana rere e reria owẹ oma , rere ihwo vwọ mrẹ erhuvwu rẹ iruo wẹn vughe . ” ​ — 1 Tim .
4 : 13 - 15 .
Ru ona rẹ uyono wẹn yovwinphiyọ ọkieje .
Wo jẹ erianriẹn vẹ ẹruọ wẹn kpahen odjekẹ rẹ ukoko na mudje vwẹ asan ọvo yẹrẹ kpo awanre - e .
Vwọba , wo roro nẹ wo vwo erianriẹn wọ vwọ rhuẹrẹ kota kota ro sheri phiyọ fikirẹ oborẹ wo rhiẹromrẹ vwẹ akpeyere - en ; ru ehiahiẹ .
Vwẹrokere Timoti , rere wọ “ sẹro rẹ oma wẹn kugbe uyono wẹn . ” ​ — 1 Tim .
4 : 16 .
Ọ vwẹroso ẹwẹn ọfuanfon rẹ Jihova .
Vwọ kpahen iruo rẹ aghwoghwo rẹ Timoti , Pọl da ta kẹ : “ Sẹro rẹ uyota na rẹ [ “ ẹwẹn , ” NW ] ọfuanfon na vwọ kẹ wẹ yọnre na rọ dia evun rẹ avwanre na . ” ( 2 Tim .
1 : 14 ) Ẹwẹn ọfuanfon rẹ Jihova yen sa chọn Timoti uko vwọ sẹro rẹ iruo rẹ aghwoghwo rọyen .
Donald rọ ga kerẹ ọkpako vwẹ ẹgbukpe buebun rhire na , da ta : “ E jẹ eshare re vwo mu vwẹ ẹro ọghanghanre vwo ni oyerinkugbe rayen vẹ Ọghẹnẹ .
Ihwo ri se ru ọtiọyen ‘ che vwo ogangan . ’
Ayen da nẹrhovwo vwọ kẹ ukẹcha rẹ ẹwẹn ọfuanfon rẹ Jihova , ji dje omamọ rọyen phia , kẹ ayen dia ebruphiyọ kẹ iniọvo rayen . ” ​ — Une 84 : 7 ; 1 Pita 4 : 11 .
Ọ vwerhoma ra vwọ mrẹ iniọvo eshare re vwo mu obọ , re yan obaro ọkieje .
Jason re djunute vwẹ ọtonphiyọ rẹ uyovwinrota nana , da ta : “ Mi yono erọnvwọn buebun vwẹ uvwre ọke nana ra vwọ reyọ ovwẹ vwo mu ẹdia rẹ ọkpako na , me da je rhe dia ohwo ro vwo uduefiogbere .
Asaọkiephana , me riavwerhen rẹ iruo mẹ , mi ji no phiyọ okpuphẹn ! ”
Wọ guọnọre nẹ Jihova reyọ owẹ vwo ruiruo vọnvọn vwẹ ẹga rọyen ?
Brorhiẹn wo vwo yono mie Timoti .
Wo de ru ọtiọyen , ku wọ dia ebruphiyọ kẹ ihwo rẹ Ọghẹnẹ .
Kidie nẹ avwanre shẹ ẹbe vẹ erọnvwọn efa rẹ avwanre ruru - u na , ihwo evo ki roro nẹ ọ brare siẹrẹ ayen de mu erọnvwọn tiọyena phiyọ wẹbsaiti efa yẹrẹ wẹbsaiti re de muẹ igbeya - an .
Ẹkẹvuọvo , ọyena vwọso irhi rẹ Obo Revwo Ruiruo Wan * re si phiyọ wẹbsaiti rẹ avwanre .
Uruemu tiọyena tobọ so eta buebun phiyotọ enẹna re . Kirobo re djere vwẹ urhi na , a vwẹ uphẹn kẹ ohwo vuọvo nẹ ọ “ rhoma phi erọnvwọn [ ro ] si nẹ wẹbsaiti nana phiyọ asan efa vwevunrẹ Intanẹti - i ( owenẹ ọ diẹ wẹbsaiti diodi , wẹbsaiti ra da ghara evuẹ , yẹrẹ e ra da guọnọ igbeyan ) . ”
Diesorọ a vwọ jurhi tiọyena ?
E jẹ ohwo vuọvo phi erọnvwọn rẹ avwanre teyenphia phiyọ asan efa vwẹ Intanẹti - i
Irhi herọ ri suẹn kemu kemu rọhẹ wẹbsaiti rẹ avwanre .
Ivwighrẹn vẹ ihwo ri she nẹ ukoko na re vwọsuọ , phiẹ ekuakua rẹ ukoko na phiyọ wẹbsaiti rayen rere ayen sa vwọ phiẹn avwanre vẹ ihwo efa .
Evuẹ re sa nẹrhẹ ohwo vwo ẹwẹn ivivẹ kpahen uyono rẹ ukoko na yen ayen vwọphia vwẹ wẹbsaiti rayen .
( Une 26 : 4 ; Isẹ 22 : 5 ) Ihwo evo tobọ reyọ erọnvwọn rehẹ wẹbsaiti rẹ avwanre yẹrẹ oka rẹ jw.org vwọ tanmu ekuakua rẹ ayen shẹ .
Ayen ji phio phiyọ aplikeshọni rẹ ifonu rayen .
Irhi ri suẹn ekuakua rehẹ wẹbsaiti rẹ avwanre vẹ oka re vwo vughe ayen nẹrhẹ ihwo nomasua rere ayen vwo jẹ ekuakua na evwo ruiruo vwẹ idjerhe rọ chọre .
( Isẹ 27 : 12 ) Ẹkẹvuọvo , avwanre da vwẹ uphẹn vwọ kẹ ihwo efa ji te iniọvo rẹ avwanre nẹ ayen mu ekuakua rehẹ wẹbsaiti rẹ avwanre phiyọ wẹbsaiti efa , yẹrẹ reyọ oka rẹ jw.org vwọ shẹ oborẹ ayen shẹ , aguare rẹ gọmẹti rha cha sa chochọn rẹ avwanre vwo nẹ abọ rẹ ihwo re vwọsua vẹ ineki - i .
Imuoshọ rode herọ siẹrẹ a da danlodu rẹ ẹbe vẹ ividio rẹ avwanre vwo nẹ wẹbsaiti efa ukperẹ jw.org .
“ Odibo esiri na ” ọvo yen Jihova vwo mu nẹ ọ vwẹ Ota rọyen vwọ ghẹrẹ avwanre . ( Mat .
24 : 45 ) Websaiti rẹ www.jw.org , tv.jw.org , vẹ wol.jw.org ọvo yen “ odibo ” yena vwo ruiruo .
Vwọba , aplikeshọni rẹ ukoko na ruru re se phiẹ phiyọ ifonu yen JW Language , JW Library , vẹ JW Library Sign Language .

A sa vwẹroso ekuakua nana kidie ọ dia igho yen a vwẹ ayen guọnọ - ọ , akpọ rẹ Eshu na ji che se miovwo aye - en .
Noso nẹ uyono rẹ odibo esiri na da wan asan ọfa te avwanre obọ , a sa gua rọ da so omaẹwan kẹ ohwo . ​ — Une 18 : 26 ; 19 : 8 .
Vwọba , e de mu ẹbe rẹ avwanre phiyọ wẹbsaiti ra da vwẹ uphẹn kẹ ihwo nẹ i si obo rehẹ ẹwẹn rayen , ọ cha nẹrhẹ ivwighrẹn vẹ ihwo ri she nẹ ukoko na re vwọsuọ mrẹ asan da hra eta re sa nẹrhẹ ihwo vwo ẹwẹn ivivẹ kpahen ukoko rẹ Jihova . Iniọvo evo she ufi nana re .
Ayen toroba ophọphọvwe ra ghwa vwo rhe odẹ rẹ Jihova fikirẹ aphro okamuka rẹ ayen nene ihwo phra vwẹ intanẹti .
Ọ dia womarẹ aphro ra phra vwẹ intanẹti yen a sa vwọ “ vwẹ aghwanre bru otu re ghwọ [ uche - e ] . ” ( 2 Tim .
2 : 23 - 25 ; 1 Tim . 6 : 3 - 5 ) E rhi noso nẹ ihwo evo vwẹ odẹ rẹ ukoko na , Ẹko Rọvwẹrote na , yẹrẹ edẹ rẹ evo usun rẹ iniọvo re ga kerẹ Ẹko Rọvwẹrote na , vwo rhie wẹbsaiti romobọ yẹrẹ rhie akantu vwẹ wẹbsaiti re de muẹ igbeyan .
Ẹkẹvuọvo , jokaphiyọ nẹ o vwo ohwo vuọvo usun rẹ Ẹko Rọvwẹrote na ro vwo wẹbsaiti romobọ yẹrẹ rhie akantu vwẹ wẹbsaiti re de muẹ igbeya - an .
“ Iyẹnrẹ esiri ” na che te ihwo buebun obọ siẹrẹ e de dje jw.org kẹ ayen .
( Mat . 24 : 14 ) Kọke kọke yen e ruẹ ẹbe vẹ ividio rehẹ wẹbsaiti rẹ avwanre yovwẹnphiyọ .
Avwanre guọnọre nẹ kohwo kohwo mrẹ erere nẹ ayen rhe .
Ẹkẹvuọvo , kirobo re djere vwẹ irhi ri suẹn Obo Revwo Ruiruo Wan , wọ sa vwẹ ọbe yẹrẹ ilinki rẹ asan rẹ ọbe na hepha vwẹ jw.org vwo rhe ohwo womarẹ i - mel .
Avwanre de dje wẹbsaiti rẹ avwanre kẹ ihwo rẹ urhuru rẹ uyota na siẹ , ọyena cha nẹrhẹ ayen riẹn “ odibo esiri na ” rẹ Ọghẹnẹ wan oma rọyen ghẹrẹ avwanre .
Wọ cha mrẹ asan ọvo vwẹ obotọ rẹ aruọbe rẹsosuọ rẹ jw.org /⁠ urh ro che mu we kpo asan ru wọ da sa mrẹ irhi rẹ Obo Revwo Ruiruo Wan ; irhi na djobọte erọnvwọn eje rehẹ wẹbsaiti rẹ avwanre .
© 2017 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Aye gbẹ ọshare re dia ekobaro oghẹresan ghwoghwo ota vwẹ asan rọ bẹn ete rọ kẹrẹ orere rẹ Balykchy
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2017 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
“ Ebruba kẹ Ọghẹnẹ . . . ro bru avwanre uche vwẹ evun rẹ ukpokpogho ejobi . ” ​ — 2 KỌR . 1 : 3 , 4 .
UNE : 7 , 3
Idjerhe vọ yen Jihova vwọ dia Ọghẹnẹ rọ kẹ ohwo uchebro ?
Idjerhe vọ yen Jesu vwo djephia nẹ ọyen ohwo rọ kẹ ihwo uchebro ?
Idjerhe vọ yen ọyinkọn Pọl vwọ vwẹ uchebro kẹ iniọvo na ?
Die yen Jihova vwo bru ihworakpọ uche ọke re vwo gbevwọsuọ vwẹ ogba rẹ Idẹn ?
IHWORAKPỌ ghwe vwo she ro ẹdia rẹ umwemwu kugbe jẹgba nu , Jihova de ru obo ro djerephia nẹ ọyen obruche .
Ugege re vwo gbevwọsuọ vwẹ ogba rẹ Idẹn nu , ọ da kẹ emọ rẹ Adam obo re sa nẹrhẹ ayen vwo imuẹro nẹ ekuakua che shephiyọ kẹ ayen vwẹ ọke rọ cha obaro .
Aroẹmrẹ rọhẹ Jẹnẹsis 3 : 15 na sa nẹrhẹ e vwo iphiẹrophiyọ nẹ e che si Eshu rọ dia “ ọrọdekọ rẹ awanre na ” kugbe iruo umwemwu rọyen ejobi no karekare . ​ — Ẹvwọ .
12 : 9 ; 1 Jọn 3 : 8 .
Idjerhe vọ yen Jihova vwọ vwẹ uchebro kẹ Noa ?
Vwẹ ọke awanre , odibo rẹ Ọghẹnẹ ọvo herọ re se Noa . Noa diarọ vwẹ akpọ umwemwu rọ vẹ ihwo orua rọyen ọvo da ga Jihova .
Ọkiọvo , ofu dje Noa fikirẹ ozighi vẹ ọfanrhiẹn rọ vọn asan eje vwẹ ọke yena .
( Jẹn . 6 : 4 , 5 , 11 ; Jude 6 ) Ẹkẹvuọvo , Jihova da vuẹ obo re sa nẹrhẹ o fiudugberi .
Obo rọ vuẹrẹ na da nẹrhẹ ọ vwẹ erhiorin ‘ yan nene Ọghẹnẹ . ’ ( Jẹn .
6 : 9 ) Jihova vuẹ Noa nẹ ọ cha ghwọrọ akpọ umwemwu yena , ọ da je vuẹ obo ro se vwo sivwin orua rọyen . ( Jẹn .
6 : 13 - 18 ) Ọnana da nẹrhẹ Noa vwo imuẹro nẹ Jihova ghini Ọghẹnẹ ro bru ihwo uche .
Uchebro vọ yen Jihova vwọ kẹ Joshua ?
( Ni uhoho rẹsosuọ na . )
Ọke vwọ yanran na , Jihova da vwẹ iruo rode ọvo kẹ Joshua .
Ọ vuẹrẹ nẹ o sun ihwo rọyen ro Otọ rẹ Uve na .
Ọnana mudiaphiyọ nẹ Joshua je cha họnre ivwighrẹn re vọnre vẹ ẹgba , re dia evunrẹ otọ na .
Jihova riẹnrẹ nẹ ọnana sa nẹrhẹ oshọ muo .
Kọyensorọ ọ vwọ vuẹ Mosis nẹ o phiuduphiyọ Joshua awọ .
Ọghẹnẹ da ta : “ Ẹkẹvuọvo ji iji ki Joshua , phi udu phihọ awọ , wo ruoma gan ; kidie ọye cha wan aro rẹ ihwo na vrẹn ọ me nẹrhẹ ayen riuku rẹ otọ wọ cha mrẹ na . ”
Tavwen Joshua ki ton iruo na phiyọ , Jihova da vwẹ uchebro nana kẹ : “ Ọ dia omẹvwẹ ri ji urhi na kẹ wẹ - ẹ ?
Goma wo yivwaro gangan ; wọ phariẹ - ẹ , wo jẹ ofu dje we - e , kidie Ọrovwohwo Ọghẹnẹ wẹn vẹ owẹ herọ vwi kasan kasan wọ ra ejobi . ” ( Jos .
1 : 1 , 9 ) Eyena ghini eta rẹ uduephiophiyawọ !
4 , 5 . ( a ) Uchebro vọ yen Jihova vwọ kẹ ihwo rọyen vwẹ ọke awanre ?
( b ) Idjerhe vọ yen Jihova vwọ vwẹ uchebro kẹ Ọmọ rọyen ?
Kirobo rẹ Jihova vwẹ uchebro kẹ odibo rọyen ọvuọvo , eriyin ọ je vwẹ uchebro kẹ avwanre ejobi kerẹ ẹko .
Kerẹ udje , Jihova vwẹ aroẹmrẹ nana vwọphia , kidie ọ riẹnre nẹ ọ cha dia esiri rẹ uchebro vwọ kẹ ihwo rẹ Ju re che mu kpo eviẹn vwẹ Babilọn .
Ọ da ta : “ Wọ djẹ oshọ - ọ , kidie me vẹ owẹ herọ , wo jẹ ofu dje we - e , kidie Mẹvwẹ Ọghẹnẹ wẹn ; Me kẹ wẹ ogangan , Me cha wẹ uko , Me vwẹ obọrhe mẹ re ephio kparobọ na vwọ yọnron owẹ . ” ( Aiz .
41 : 10 ) Ọke vwọ yanran , Jihova da je vwẹ uchebro kẹ Inenikristi rẹ egbukpe ujorin ẹsosuọ kugbe idibo rọyen re herọ nonẹna . ​ — Se 2 Kọrẹnt 1 : 3 , 4 .
Jihova je vwẹ uchebro kẹ Ọmọ rọyen , Jesu Kristi .
Ọke rẹ Jesu vwo bromaphiyame , urhuru ọvo ro nẹ obo odjuvwu rhe da ta : “ Ọnana hẹ ọmọ mẹ ro je vwe , rẹ evun rọye vwerhe ovwẹ . ” ( Mat .
3 : 17 ) O muẹro dẹn nẹ eta yena yen nẹrhẹ Jesu se fiudugberi ruiruo rẹ aghwoghwo rọyen vwẹ otọrakpọ na !
Idjerhe vọ yen itẹ rẹ talẹnt na vwọ dia esiri rẹ uchebro kẹ avwanre ?
Jesu vwẹrokere udje rẹ Ọsẹ rọyen .
Ọ vwẹ itẹ rẹ talẹnt ro kperi vwẹ aroẹmrẹ rọ vwọphia kpahen okuphiyọ rẹ eyeren na , vwo bru ihwo uche .


Itẹ na jiri evun - ẹfuon kẹ avwanre .
Vwevunrẹ itẹ na , onini na brọghọ phiyọ odibo ọvuọvo rọ fuevun rọ vwọ ta : “ Wo runọ odibo rẹ esiri na : wọ vwọ dia ọvwata vwẹ oma rẹ ememu nana , ku wọ dia ovie vwẹ enu rẹ emu buebu : mọ rhe ro aghọghọ rẹ ọrovwowe . ” ( Mat .
25 : 21 , 23 ) Ọyena omamọ rẹ uchebro rọ nẹrhẹ a riẹn obo rọ ghanre te , ra vwọ fuevun ga Jihova ọkieje !
Uchebro vọ yen Jesu vwọ kẹ iyinkọn rọyen , ma rho kẹ Pita ?
Iyinkọn rẹ Jesu phra aphro abọ buebun kpahen ọ rọ ma rho vwẹ usun rayen , ẹkẹvuọvo Jesu vwẹ erhiorin bru ayen uche nẹ ofori ayen vwọ vwomakpotọ kerẹ eviẹn ukperẹ inini .
( Luk 22 : 24 - 26 ) Pita sheri abọ buebun vwẹ ẹdia nana .
( Mat . 16 : 21 - 23 ; 26 : 31 - 35 , 75 ) Ẹkẹvuọvo , ukperẹ Jesu vwọ sen Pita , ọ da vwẹ uchebro kẹ , je vuẹ nẹ ọ bọn idibo ichekọ na gan . ​ — Jọn 21 : 16 .
Idjerhe vọ yen Hẹzikaya vwọ vwẹ uchebro kẹ ihwo ri Juda vẹ inotu rẹ ofovwin rọyen ?
Idibo rẹ Ọghẹnẹ rẹ ọke awanre riẹn ọghanrovwẹ rẹ uchebro , tavwen Jesu ke tobọ rhe otọrakpọ na rhi djudje rọyen gbagba kẹ avwanre .
Ọke rẹ ihwo rẹ Asiria vwọ kpare ofovwin bru ihwo rẹ Ọghẹnẹ rhe , Hẹzikaya de se ihwo rẹ Juda vẹ inotu rẹ ofovwin rọyen koko , o de bru ayen uche .
“ Udu rẹ ihwo na da gan fiki rẹ eta [ rọyen ] . ” ​ — Se 2 Ikun Rivie 32 : 6 - 8 .
Die yen ọbe rẹ Job yono avwanre kpahen uchebro ?
Job yono igbeyan rọyen erha re dia “ erharhe rẹ ibruche ” obo ra vwẹ uchebro kẹ ohwo , dede nẹ ọyen komobọ guọnọ uchebro .
Ọ vuẹ ayen nẹ , mane kẹ ayen yen guọnọ uchebro rọyen jovwo , ‘ ọyen a vwẹ eta rẹ unu rọyen vwọ bọn ayen gan , je vwẹ ẹbẹrunu rọyen vwọ ta eta re sa kẹ ayen omafuvwe . ’
( Job 16 : 1 - 5 ) Ukuko na , Jihova vẹ Elihu keyen rhi bru Job uche . ​ — Job 33 : 24 , 25 ; 36 : 1 , 11 ; 42 : 7 , 10 .
10 , 11 . ( a ) Diesorọ ọmọtẹ rẹ Jẹfta vwọ guọnọ uchebro ?
( b ) Amono nonẹna yen je guọnọ ọka rẹ uchebro tiọyen ?
Ọmọtẹ rẹ Jẹfta jẹ ohwo ọfa ra je vwẹ uchebro kẹ .
Tavwen Oguẹdjọ Jẹfta ke yanran re nene ihwo rẹ Amọn phi ofovwin , o veri nẹ siẹrẹ ọyen de phikparobọ , ọ cha vwẹ ohwo rẹsosuọ ro nẹ evunrẹ uwevwin rọyen rhi dede , vwọ kpahotọ kẹ Jihova .
Kirobo wọ riẹnre , Ọmọtẹ rọyen rọ dia ọmọ ọvuọvo ro rhe re , kọyen rhi dede .
Dede nẹ ọnana nẹrhẹ ẹwẹn rẹ Jẹfta kuọnrọn totọ , jẹ o ru nene ive rọyen , ro vwo siobọnu ọmọtẹ rọyen nẹ ọ ra ga Jihova vwẹ itabanako rọyen rọhẹ Shiloh rhi te ẹdẹ rẹ ughwu rọyen . ​ — Iguẹ .
11 : 30 - 35 .
O muẹro dẹn nẹ ọ bẹn kẹ Jẹfta ro vwo ru nene ive rọyen . Ẹkẹvuọvo , ọmọtẹ rọyen yen ọ ma bẹn kẹ , dedena , o ru nene ive rẹ ọsẹ rọyen . ( Iguẹ .
11 : 36 , 37 ) Ọmọte na rhe vwo uphẹn rọ vwọ rọvwọn , ji vwie emọ re cha sẹro rẹ odẹ vẹ uku rẹ orua na - a .
Ọtiọyena , ọmọtẹ na yen ma guọnọ uchebro vwọ vrẹ ọsẹ na .
Baibol na da ta : “ Ọnana da rhe dia ẹkuruemu vwẹ Izrẹl ukpe kukpe kọye emete rẹ Izrẹl ejobi vwo kpo enu rẹ igbenu na da ra viẹ ẹdẹ ẹne kẹ ọmọtẹ ri Jẹfta ohwo ri Giliad na . ”
( Iguẹ . 11 : 39 , 40 ) Ofori nẹ a je vwẹ uchebro kẹ iniọvo re reyọ ẹdia re kpogono rayen vwo “ ru obo ri je Ọrovwohwo ” na . ​ — 1 Kọr .
7 : 32 - 35 .
12 , 13 .
Idjerhe vọ yen Pita vwọ bọn iniọvo na gan ?

Jesu ta eta nana kẹ ọyinkọn Pita vwẹ ason rọ koba tavwen o ki ghwu : “ Saimọn , Saimọn , nighe , Idẹbono guọnọ owẹ reyọ , rere o wuye uwe kerẹ ọka , ẹkẹvuọvo me da nẹ ẹrhovwo kẹ wẹ rere esegbuyota wẹn vwo je she ; ẹkẹvuọvo wo de kurhẹriẹ nu , gbe phi udu vwọ hẹ imoni wẹn awọ . ” ​ — Luk 22 : 31 , 32 .
Inenikristi rẹ ẹgbukpe ujorin ẹsosuọ mrẹ uduephiophiyawọ vwo nẹ ẹbe rẹ iyinkọn na siri , e je bọn avwanre gan nonẹna ( Ni ẹkoreta 12 - 17 )
Pita , ọyen ọvo usun rẹ iniọvo re dia uchivwo vwevunrẹ ukoko rẹ Inenikristi rẹ ẹgbukpe ujorin ẹsosuọ .
( Gal . 2 : 9 ) O phiuduphiyawọ rẹ iniọvo na womarẹ udje rẹ uduefiogbere rọyen vwẹ ẹdẹ rẹ Pẹntikọst kugbe ọke efa .
Rọ vwọ ga vwẹ ikpe buebun nu , o de si eta nana vwo rhe iniọvo na : “ Mi si ọbe na krẹkrẹ vwọ kẹ Silvanọs , oniọvo ro segbuyota kirobo me reyerọ phihọ , ne vwo rhe ovwan , mi bru ovwan uche me ta kẹ ovwan nẹ ọnana hẹ ẹserọphẹ rẹ Ọghẹnẹ ; mudia gan vwẹ evun rọye . ”
( 1 Pita 5 : 12 ) Ẹbe rẹ ẹwẹn ọfuanfon rẹ Ọghẹne mu Pita vwo si rhe iniọvo na ji phiuduphiyọ Inenikristi awọ rhi te nonẹna .
Avwanre eje guọnọ uchebro nana ra vwọ hẹrhẹ orugba rẹ ive rẹ Jihova ! ​ — 2 Pita 3 : 13 .
14 , 15 .
Idjerhe vọ yen ẹbe rẹ ẹwẹn ọfuanfon na mu ọyinkọn Jọn vwo si vwọ dia esiri rẹ uchebro kẹ Inenikristi rhi te nonẹna ?
Ọyinkọn Jọn jẹ ohwo ọfa rọ dia uchivwo vwevunrẹ ukoko rẹ Inenikristi rẹ ẹgbukpe ujorin ẹsosuọ .
Ikuegbe rẹ akpeyeren rẹ Jesu rọ nabọ si vwevwerhen na , ọyen esiri rẹ uchebro vwọ kẹ Inenikristi rhi te nonẹna .
Vwẹ iyẹnrẹn rọyen ọvo yen a da sa mrẹ eta rẹ Jesu tare , nẹ ẹguọnọ yen oka re vwo vughe Inenikristi rẹ uyota . ​ — Se Jọn 13 : 34 , 35 .
Ẹbe erha rẹ Jọn si vwo rhe iniọvo na vọnre vẹ efe buebun .
Ọke rẹ ẹnwan rẹ imwemwu da nẹrhẹ ubiudu rẹ avwanre kuọnrọn , oborẹ avwanre seri vwẹ Baibol na nẹ “ ọbara ri Jesu . . . hworhẹ avwanre nẹ umwemwu ejobi ” na , kọyen sasa ubiudu rẹ avwanre .
( 1 Jọn 1 : 7 ) Ọkiọvo , udu se bru hwe avwanre fikirẹ umwemwu .
Ẹkẹvuọvo , roro kpahen oborẹ oma vwerhen avwanre te , ọke re vwo se mrẹ vwẹ Baibol na nẹ “ Ọghẹnẹ rhonọ udu rẹ avwanre . ”
( 1 Jọn 3 : 20 ) Jọn ọvo yen siri nẹ , “ Ọghẹnẹ hẹ ẹguọnọ . ”
( 1 Jọn 4 : 8 , 16 ) Ọ nabọ jiri Inenikristi ri “ nene uyota na ” vwevunrẹ ọbe rivẹ vẹ ọrerha ro siri . ​ — 2 Jọn 4 ; 3 Jọn 3 , 4 .
16 , 17 .
Uchebro vọ yen Pọl vwọ kẹ Inenikristi rẹ ẹgbukpe ujorin ẹsosuọ ?
Ọ sa dianẹ Pọl yen ọyinkọn rọ ma vwẹ uchebro kẹ iniọvo na kparobọ vwẹ ẹgbukpe ujorin ẹsosuọ .
Jesu vwo ghwu nu , buebun rẹ iyinkọn na ke dia Jerusalẹm rọ dia asan rẹ ẹko rọvwẹrote na hẹpha ọke yena .
( Iruo 8 : 14 ; 15 : 2 ) Inenikristi rehẹ Judia ghwoghwo ota kẹ ihwo ri vwo esegbuyota kpahen Ọghẹnẹ jovwo re , fikirẹ ẹga rẹ ihwo rẹ Ju ro titiri ọke yena .
Vwọba , ẹwẹn ọfuanfon mu Pọl vwo ghwoghwo ota kẹ ihwo rẹ Grik vẹ ihwo rẹ Rom , kugbe egedjọ buebun . ​ — Gal .
2 : 7 - 9 ; 1 Tim .
2 : 7 .
Pọl ghwoghwo ota kẹ ihwo re dia ihwo rẹ Ju - u , re dia asan ra riẹn phiyọ Turkey enẹna , o ji ghwoghwo vwẹ Greece vẹ Italy .
Ọ da vwẹ ikoko sansan vwo mu vwẹ oboyin .
Inenikristi kpokpọ rehẹ oboyin guọnọ uchebro , kidie ayen “ reoja . . . vwẹ obọ rẹ ihwo rẹ orho [ rayen ] . ”
( 1 Tẹsa . 2 : 14 ) Vwẹ omarẹ ukpe 50 C.E . , Pọl de si eta nana vwo rhe ukoko kpokpọ re vwo mu vwẹ Tẹsalonaika : “ Avwanre kpẹvwẹ Ọghẹnẹ kọke kọke vwọ kẹ ovwan ejobi , avwanre se odẹ rẹ ovwan vwẹ ẹrhovwo rẹ avwanre , avwanre karohọ ovwan kẹ Ọghẹnẹ kugbe Ọsẹ na iruo rẹ esegbuyota rẹ ovwan kugbe owian rẹ ẹguọnọ kugbe emudia gan rẹ iphiẹrohọ rẹ ovwan . ”
( 1 Tẹsa . 1 : 2 , 3 ) Ọ je vuẹ ayen nẹ ayen bọn ohwohwo gan , rọ vwọ ta : “ Ovwan gbe bru ohwohwo uche rere ovwan kpọ ohwohwo vi . ” ​ — 1 Tẹsa .
5 : 11 .
Mavọ yen ẹko rọvwẹrote rọ herọ vwẹ ẹgbukpe ujorin ẹsosuọ na vwo bicha Filip ?
Ẹko Rọvwẹrote rọ herọ vwẹ ẹgbukpe ujorin ẹsosuọ , vwẹ uchebro kẹ ekpako vẹ iniọvo na eje .
Ayen bicha Filip ọke ro vwo ghwoghwo kẹ ihwo rẹ Sameria .
Ayen ji Pita vẹ Jọn bro ra , ra nẹrhovwo kẹ Inenikristi kpokpọ na rere ayen se vwo vwo ẹwẹn ọfuanfon .
( Iruo 8 : 5 , 14 - 17 ) Obicha rẹ ẹko rọvwẹrote na ghene nẹrhẹ oma vwerhen Filip vẹ iniọvo kpokpọ na !
Mavọ yen oma ru iniọvo na ọke rẹ ayen vwo se ọbe rẹ ẹko rọvwẹrote na si vwo rhe ayen ?
Ọke vwọ yanran na , iniọvo na vwọ phra aphro sẹ ofori Inenikristi re dia ihwo rẹ Ju - u vwọ yanvwe kirobo rẹ Urhi rẹ Mosis tare , e de mu ota na bru ẹko rọvwẹrote na ra .
( Iruo 15 : 1 , 2 ) Womarẹ odjekẹ rẹ ẹwẹn ọfuanfon na kugbe ẹfuẹrẹn rẹ Isiesi Ọfuanfon na , ẹko rọvwẹrote na de brorhiẹn nẹ ofori re vwo si ufi rẹ oyanvwe - e , ayen de si orhiẹn rayen phiyọ ọbe vwo rhe ikoko na eje .
Ẹko rọvwẹrote na de ji iniọvo evo , nẹ ayen vwẹ ọbe na vwo rhe ikoko na .
“ Ayen vwo se nu , oma rẹ eta na da vwerhe ayen . ” ​ — Iruo 15 : 27 - 32 .
( a ) Uchebro vọ yen Ẹko Rọvwẹrote na vwọ kẹ iniọvo rẹ avwanre rehẹ akpọeje ?
( b ) Onọ vọ yen a cha kpahenphiyọ vwẹ uyono rọ cha na ?
Nonẹna , Ẹko Rọvwẹrote Iruo rẹ Iseri ri Jihova ji vwẹ uchebro vwọ kẹ iniọvo re ga vwẹ Bẹtẹl , e rehẹ ẹga rẹ ọkieje oghẹresan efa , kugbe iniọvo rẹ avwanre rehẹ akpọeje .
Eta tiọyena nẹrhẹ oma vwerhen avwanre , kirobo rẹ oma ji vwerhen Inenikristi rẹ ẹgbukpe ujorin ẹsosuọ na !
Vwọba , Ẹko Rọvwẹrote na siobọnu ibroshọ ọvo re se Rhivwin Bru Jihova Rhe vwẹ ukpe rẹ 2015 . Ibroshọ yena ghini esiri rẹ uchebro vwọ kẹ iniọvo buebun ri bo ghwru nẹ ukoko na .
Ẹkẹvuọvo , ekpako ọvo yen sa vwẹrokere Jihova vwo bru ihwo uche ?
Uyono rọ vwọ kpahen ọnana cha kpahenphiyọ onọ yena .
“ E gbe jẹ avwanre roro obo re jeje ohwohwo oma . . . , e bru ohwohwo uche , marho kẹ ọke nana rẹ ovwan vwọ mrẹ nẹ ẹdẹ na si kẹre re . ” ​ — HIB .
10 : 24 , 25 .
UNE : 90 , 87
Diesorọ ọyinkọn Pọl vwọ tanẹ Inenikristi bru ohwohwo uche “ marho kẹ ọke nana ” ?
Amono yen guọnọ uchebro nonẹna ?
Amono yen sa kẹ ohwo uchebro ?
Diesorọ ọyinkọn Pọl vwọ tanẹ Inenikristi rẹ Hibru bru ohwohwo uche “ marho kẹ ọke nana ” ?
DIESORỌ avwanre vwo bru ohwohwo uche asaọkiephana vwọ vrẹ obo ri jovwo ?
Ọyinkọn Pọl vuẹ avwanre oboresorọ vwẹ ọbe ro si vwo rhe Inenikristi rẹ Hibru .
Ọ da ta : “ E gbe jẹ avwanre roro obo re jeje ohwohwo oma vwẹ ẹguọnọ kugbe iruo esiri , e jẹn avwanre ghwẹ oma koko , a rha hẹrhiẹ oma kirobo rẹ otu evo ruẹ - ẹ , ẹkẹvuọvo e bru ohwohwo uche , marho kẹ ọke nana rẹ ovwan vwọ mrẹ nẹ ẹdẹ na si kẹre re . ” ( Hib .
10 : 24 , 25 ) Omarẹ ẹgbukpe iyorin vwọ wan nu , “ ẹdẹ rẹ Ọrovwohwo ” de sikẹrẹ mamọ vwọ kẹ Inenikristi rẹ Ju re dia Jerusalẹm , rẹ ayen vwọ mrẹ oka rẹ Jesu tare nẹ ayen cha vwọ riẹn nẹ o te ọke rẹ ayen vwọ djẹ nẹ orere na re .
( Iruo 2 : 19 , 20 ; Luk 21 : 20 - 22 ) Ẹdẹ rẹ Jihova yena rhere vwẹ 70 C.E . ọke rẹ ihwo rẹ Rom vwọ ghwọrọ Jerusalẹm .
Diesorọ ọnana vwọ dia ọke ro me fo re vwo bru ohwohwo uche ?
Nonẹna , o mu avwanre ẹro nẹ ẹdẹ rẹ Jihova ro “ mu oshọ gangan ” na sikẹrẹ re .
( Joẹl 2 : 11 ) Ọmraro Zẹfanaya da ta : “ Ẹdẹ rode rẹ Ọrovwohwo na si kẹri re ọ kẹrire ọ cha vẹ okpakpa . ”
( Zẹf .
1 : 14 ) Orhọ - esio yena ji shekpahen ọke rẹ avwanre na .
Kidie nẹ ẹdẹ rẹ Jihova sikẹre mamọ re na , Pọl da vuẹ avwanre nẹ “ e gbe jẹ avwanre roro obo re jeje ohwohwo oma vwẹ ẹguọnọ kugbe iruo esiri . ” ( Hib .
10 : 24 ) Ọtiọyena , e jẹ avwanre vwo oniso rẹ ọdavwẹ rẹ iniọvo rẹ avwanre , rere e se vwo bru ayen uche vwẹ ọke ro fori .
Die yen ọyinkọn Pọl ta kpahen uchebro ?
( Ni uhoho rẹsosuọ na . )
“ Ẹwan ẹruọ rọ hẹ evun rẹ ohwo ghwọrọ ohwo na oma , ẹkẹvuọvo ota esiri nẹrhẹ oma vwerhọn . ”
( Isẹ 12 : 25 ) Avwanre eje ghene guọnọ uchebro .
Pọl tobọ je tanẹ o ji fo nẹ a vwẹ uchebro kẹ ohwo ro brẹ ihwo efa uche .
O si eta nana vwo rhe Inenikristi rehẹ Rom : “ Kidie urhuru rẹ ovwan si vwe , rere me vwẹ ọchuko rẹ ẹse rẹ [ “ ẹwẹn , ” NW ] na kẹ ovwan rọ kẹ ovwan ogangan vwo mudia gan , re ovwan vwọ riẹn obo re me ta , ọke mi de bru ovwan rhire avwanre ohwohwo ki ru esegbuyota rẹ ohwohwo gan , te ọ rẹ ovwan kugbe ọmẹ . ”
( Rom 1 : 11 , 12 ) Dede nẹ Pọl tẹn ona rẹ obo ra vwẹ uvi uchebro kẹ ihwo , jẹ o vwo ọke evo rẹ ọyen komobọ je vwọ guọnọ uchebro . ​ — Se Rom 15 : 30 - 32 .
4 , 5 .
Amono yen avwanre sa vwẹ uchebro kẹ nonẹna , kẹ diesorọ ?
Ofori nẹ a vwẹ uchebro kẹ iniọvo ri vwo uruemu rẹ omaevwoze .
Kerẹ udje , ofori nẹ a vwẹ uchebro kẹ iniọvo ri fuevun ga kerẹ ekobaro .
Buebun rayen vwẹ ekuakua evo vwo ze rere ayen sa vwọ ga kerẹ ekobaro .
Ọtiọyen ọ je hepha vwọ kẹ iniọvo re ga kerẹ imishọnare , e re ga vwẹ Bẹtẹl , iniruo okinriariẹ vẹ eya rayen , kugbe iniọvo re wian vwẹ ọfisi re de ruiruo rẹ efanfan .
Ihwo nana eje vwẹ erọnvwọn sansan vwo ze rere ayen sa vwọ ghwọrọ ọke buebun vwẹ iruo rẹ ẹga na .
Ọtiọyena , ayen guọnọ uchebro .
O ji fo nẹ a vwẹ uchebro kẹ iniọvo ri ji vwo ẹwẹn rẹ ayen vwọ ro ẹga ọkieje jẹ erọnvwọn evo siẹ ayen kpuko .
Ofori nẹ a vwẹ uchebro kẹ iniọvo rehẹ ẹdia rẹ kpogono te ọke na kidie ayen guọnọ ru oborẹ Baibol tare , nẹ a rọvwọn “ vwẹ odẹ rẹ Ọrovwohwo ” na yẹrẹ vwevunrẹ ukoko na .
( 1 Kọr . 7 : 39 ) Oma vwerhen iniọvo eya re dia egbowian siẹrẹ eshare rayen de jiri ayen .
( Isẹ 31 : 28 , 31 ) Inenikristi ri fuevun chirakon rẹ omukpahen yẹrẹ ọga , je guọnọ uchebro .
( 2 Tẹsa . 1 : 3 - 5 ) Jihova vẹ Jesu vwẹ uchebro vwọ kẹ iniọvo na eje ri fuevun . ​ — Se 2 Tẹsalonaika 2 : 16 , 17 .
Iruo vọ yen a vwọ kẹ ekpako na kirobo re djisẹ rọyen vwẹ Aizaya 32 : 1 , 2 ?
Se Aizaya 32 : 1 , 2 .
Ọke ọbrabra re de yerẹn na sa nẹrhẹ ofu dje ohwo .
Ẹkẹvuọvo , Jesu Kristi vwẹ odjekẹ vẹ uchebro vwọ kẹ ihwo rẹ ofu dje , womarẹ iniọvo rọyen ra vwẹ ẹwẹn ọfuanfon jẹreyọ kugbe ekpako ukoko re vwo dje “ isun . ”
Ọ dianẹ kẹ ekpako na “ suẹn ” esegbuyota rẹ avwanre - e , ẹkẹvuọvo ayen nene avwanre “ ruẹ iruo ” fikirẹ aghọghọ rẹ avwanre . ​ — 2 Kọr .
1 : 24 .
7 , 8 .
Vwọ vrẹ ota rẹ unu , ọrhọ yen idjerhe ọfa rẹ ekpako ukoko sa vwọ bọn ihwo efa gan ?
Ọyinkọn Pọl phi uvi rẹ udje phiyotọ kẹ avwanre .
Vwevunrẹ ọbe ro si vwo rhe Inenikristi rehẹ Tẹsalonaika , ọ da ta : “ Ọtiọye na , fiki rẹ ivun avwerhe ri mi vwo kẹ ovwan avwanre choma rẹ avwanre vwọ ghare ọ dia iyẹnrẹ esiri rẹ Ọghẹnẹ na ọvo - o ẹkẹvuọvo ekroma rẹ avwanre dede , kidie ovwan rhe ghare kẹ avwanre gangan . ” ​ — 1 Tesa .
2 : 8 .
Rere ekpako rehẹ Ẹfesọs sa vwọ riẹn nẹ ota rẹ unu ọvo te vwo bru ohwo uche - e , Pọl da ta : “ Vwẹ evun rẹ emu na ejobi mi vwo dje kẹ ovwan nẹ owian ọtiọye na a sa vwọ cha otu rẹ evwiẹre uko , je me karohọ eta rẹ Ọrovwohwo Jesu , obo rọ tare nẹ , Ẹrhovwo herọ kẹ ọkokẹ nọ ohwo ra kẹ . ”
( Iruo 20 : 35 ) Pọl choma rọ vwọ vwẹ uchebro kẹ iniọvo na , ji “ ghwọrọ obo [ ro ] vwori ejobi fiki ” rayen .
( 2 Kọr . 12 : 15 ) Vwẹ idjerhe vuọvo na , vwọ vrẹ ota rẹ unu rẹ ekpako cha vwọ bọn iniọvo na gan , o ji fo nẹ ayen ru obo ro che djephia nẹ ayen vwo ọdavwẹ rayen . ​ — 1 Kọr .
14 : 3 .
Mavọ yen ekpako sa vwọ ghwọku iniọvo na vwẹ idjerhe rẹ ẹguọnọ ?
Ọkiọvo , ekpako sa bọn iniọvo na gan womarẹ ọghwọku .
Jẹ , ofori nẹ ayen nene udje sansan ra vwọphia vwẹ Baibol na kpahen obo ra sa vwọ vwẹ ọghwọku phia vwẹ idjerhe rẹ ẹguọnọ .
Jesu djudje na gbagba ọke ro vwo ghwu ji vrẹnushi nu . Ọ vwẹ ọghwọku vwọ kẹ ikoko evo rehẹ Asia Minor .
Jẹ , o ke jiri ikoko rehẹ Ẹfesọs , Pẹgamọn , kugbe Taetira , tavwen ọ ke ghwọku ayen . ( Ẹvwọ .
2 : 1 - 5 , 12 , 13 , 18 , 19 ) Ọ ta eta nana kẹ ukoko rọhẹ Laodisha : “ Otu re me guọnọre , me ghwọ kuẹ eyẹ me je fa ; vwẹ ọtiọye na gbe vwo oruru re wo kurhẹriẹ . ”
( Ẹvwọ .
3 : 19 ) Ọtiọyena , ofori nẹ ekpako vwẹrokere udje rẹ Jesu ọke rẹ ayen da ghwọkuẹ iniọvo na .
Emiọvwọn , ovwan yono emọ rẹ ovwan oborẹ ayen sa vwọ vwẹ uchebro kẹ ihwo efa ?
( Ni ẹkorota 10 )
Mavọ yen avwanre ihwo eje sa vwọ bọn ohwohwo gan ?
Ọ dia ekpako na ọvo yen vwo oghwa re vwo bru ihwo uche - e .
Pọl vwẹ uchebro kẹ Inenikristi eje nẹ ayen ta ota “ esiri rọ vọnre vẹ uyono , ro fori kẹ oghẹre ẹdẹ , rọ vwẹ erhuvwu ” kẹ ihwo efa . ( Ẹfe .
4 : 29 ) E jẹ avwanre ohwo vuọvo vwo oniso rẹ ọke “ ro fori ” re vwo bru ihwo uche .
Pọl vwẹ uchebro nana kẹ iniọvo rẹ Hibru : “ Gba kpare abọ rẹ ovwan ri ge kpotọ na kpenu rere ugbo rẹ ovwan ri Sida re riẹn , rere wa gbẹn idjerhe ọphiọnphiọn kẹ awọ rẹ ovwan , rere awọ ri ghwuru vwo je sida ẹkẹvuọvo rere i vwo je sivwi . ” ( Hib .
12 : 12 , 13 ) Avwanre eje , ji te imitete dede sa bọn ihwo efa gan womarẹ eta rẹ uchebro .
Ukẹcha vọ yen Marthe mrẹre ọke rọ vwọ rioja rẹ omaemuophiyọ ọgangan ?
Marthe * rọ dia oniọvo aye rọ rioja rẹ omaemuophiyọ ọgangan de si : “ Ẹdẹ ọvo me vwọ nẹrhovwo vwọ kẹ uchebro nu , oniọvo aye ọvo rọ kpakore da nabọ dje ẹguọnọ vẹ arodọnvwẹ kẹ vwẹ . Ọyena ghwa obo me guọnọre ọke yena .
Ẹwẹn mẹ de totọ ọke rẹ oniọvo na vwọ vuẹ vwẹ nẹ obo mi rioja rọyen na ji phia kẹ ọyen re . ”
Ọkiọvo , oniọvo aye rọ kpakore na cha sa riẹn oborẹ eta rọyen na djobọte Marthe te - e .
12 , 13 .
Idjerhe vọ yen a sa vwọ vwẹ uchebro rọhẹ Filipae 2 : 1 - 4 vwo ruiruo ?
Pọl vwẹ uchebro nana kẹ iniọvo rehẹ ukoko rẹ Filipae : “ Vwẹ ọtiọye na ọ da dianẹ uchebro herọ vwẹ evun ri Kristi , oruru rẹ ẹguọnọ da herọ , we de vwo obọ vwẹ evun rẹ [ “ ẹwẹn , ” NW ] na , ọhoho kugbe uvwerhe , gbe ru aghọghọ mẹ gba rere ovwan dia evun ọvo , we vwo oghẹre rẹ ẹguọnọ ọvo , we vwo evun ọvo kugbe iroro ọvo .
Wa vwẹ urhuru vẹ ophiẹvwe ruẹ emu ọvuọvo - o , ẹkẹvuọvo vwẹ oma evwokpotọ kere phihọ nẹ ihwo efa yovwi nọ ovwan . E jẹn ohwo guọnọ erhuvwu rẹ oma rọye ọvo - o , ẹkẹvuọvo ovwan je guọnọ erhuvwu rẹ ihwo efa . ” ​ — Fil .
2 : 1 - 4 .
Ofori nẹ avwanre vwo ọdavwẹ rẹ ihwo efa , rere a vwẹ “ oruru rẹ ẹguọnọ , ” vẹ “ uvwerhe ” vwọ vwẹ uchebro kẹ iniọvo rẹ avwanre .
Ọrhọ yen idjerhe ọvo rẹ uchebro se vwo te ohwo obọ ?
Ọ bọn avwanre gan siẹrẹ e de nyo ikuegbe rẹ evun - efuọn rẹ ihwo rẹ avwanre vwẹ uchebro kẹ . Ọyinkọn Jọn rhiẹromrẹ oka rẹ ọbọngan tiọyen , kọyensorọ o vwo si : “ O rhe vwo omavwerhe ọfa mi vwo nẹ ọnana - a , ri mi vwo nyo nẹ emọ mẹ nene uyota na . ”
( 3 Jọn 4 ) Ekobaro buebun sa vuẹ wẹ oborẹ oma vwerhen ayen te , ọke rẹ ayen de nyo ikuegbe rẹ ọyọnregan rẹ ihwo rẹ ayen vwẹ ukẹcha kẹ vwọ mrẹ ukoko na vughe ; ọkiọvo evo usun rayen tobọ je ga kerẹ ekobaro .
Wọ sa vwẹ ọbọngan kẹ ọkobaro ro muomaphiyọ , siẹrẹ wọ da chọn uko vwọ karophiyọ erọnvwọn evo rọ riavwerhen rọyen vwẹ ọke rọ wanre .
Idjerhe vọ yen e se vwo phiuduphiyawọ rẹ ihwo re fuevun ga Jihova ?
Iniruo okinriariẹ buebun tare nẹ oma vwerhen ayen vẹ eya rayen ọke rẹ ayen de se ọbe uyeren rẹ ukoko rẹ ayen kinri si vwo rhe ayen .
Ọtiọyen oma ji vwerhen ekpako , imishọnare , ekobaro , kugbe iniọvo re ga vwẹ Bẹtẹl , ọke re de jiri ayen fikirẹ iruo rẹ ayen ruẹ vwẹ ẹga rẹ Jihova .
Mavọ yen e se vwo bru ihwo uche ?
Ọ chọre re vwo roro nẹ avwanre cha sa vwẹ uchebro kẹ ihwo - o , kidie avwanre riẹn obo ra cha ta - a .
Ọ ghwa guọnọ eta ibuebu - un .
Hwẹ kẹ ohwo na , ọ rha hwe rhivwi - in , kọyen emuọvo chọre .
Erhọ ẹka wẹn ọke rẹ ohwo na da ta ẹwẹn rọyen phia , sa dia esiri rẹ onẹrhẹvwe . ​ — Jems 1 : 19 .
Ukẹcha vọ yen eghene ọvo mrẹre ?
Eghene ọshare ọvo re se Henri muomaphiyọ mamọ ọke rẹ ihwo rẹ orua rọyen evo , ji te ọsẹ rọyen rọ dia ọkpako , vwo vrẹn nẹ ukoko na .
Ẹdẹ ọvo , oniruo okinriariẹ ọvo da vuẹ nẹ o nene ọyen ra da ikọfi .
Ọke rẹ ayen vwọ da ikọfi na , ọ da nabọ vwẹ uphẹn kẹ nẹ ọ ta ọdavwẹ rọyen eje phia .
Henri da rhe mrẹvughe nẹ idjerhe vuọvo rọ sa vwọ chọn orua rọyen uko vwo rhivwin rhe ukoko na , ọyen ọ vwọ yọnregan .
Ọ je mrẹ ukẹcha ọke ro vwo se Une rẹ Ejiro 46 ; Zẹfanaya 3 : 17 ; kugbe Mak 10 : 29 , 30 .
Avwanre eje sa vwẹ ọbọngan vẹ uchebro kẹ ohwohwo ( Ni ẹkorota 18 )
( a ) Die yen Ovie Solomọn ta kpahen uchebro ?
( b ) Iroroẹjẹ vọ yen Pọl vwọphia ?
Obo re phia kẹ Marthe vẹ Henri djerephia nẹ a sa vwẹ uchebro kẹ iniọvo rẹ avwanre re guọnerọ .
Ovie Solomọn de si : “ Omamọ rẹ ota ẹkpahọ ọ nẹrhẹ oma vwerha ohwo , ubiota rọ shamu mavọ oyovwi te !
Ẹro rọ mrorẹ nẹrhẹ udu ghọghọ , eriyin ikun esiri sasa ibeku . ”
( Isẹ 15 : 23 , 30 ) Vwọba , ohwo rẹ ẹwẹn rọyen kuọrọnre sa mrẹ uchebro siẹrẹ o de se ọbe Uwevwin Orhẹrẹ na yẹrẹ kpo wẹbsaiti rẹ avwanre .
Pọl je tanẹ ra vwọ so ine rẹ ukoko na kuẹgbe , ọyen idjerhe ọvo ra sa vwọ mrẹ ọbọngan .
O de si : “ Ovwan yono ohwohwo , rere ovwan bru ohwohwo uche , vwẹ akpata , vẹ ine rẹ ejiro kugbe ine rẹ erhi , rere wa vwẹ udu rẹ ovwan so ine vwevwerhe kẹ Ọghẹnẹ . ” ​ — Kọl .
3 : 16 ; Iruo 16 : 25 .
Diesorọ o vwo fo nẹ a vwẹ uchebro kẹ ohwohwo asaọkiephana vwọ vrẹ obo ri jovwo , kẹ die yen ofori nẹ avwanre ru ?
Ẹdẹ rẹ Jihova vwo “ si kẹre re ” na , ofori nẹ e bru ohwohwo uche vrẹ obo ri jovwo . ( Hib .
10 : 25 ) Pọl vwẹ uchebro vwọ kẹ Inenikristi rẹ ọke rọyen nẹ , “ ovwan gbe bru ohwohwo uche rere ovwan kpọ ohwohwo vi , kirobo rẹ ovwan ruẹ na . ” ​ — 1 Tẹsa .
5 : 11 .
E wene odẹ na .

“ Phi iruo wẹn ejobi phihọ obọ rẹ Ọrovwohwo na , obo wo rori ejobi ko mudia gan . ” ​ — ISẸ 16 : 3 .
UNE : 135 , 144
Erere vọ yen ighene sa mrẹ vwo nẹ ọbe rẹ Isẹ 16 : 3 ?
Die yen ighene sa tẹnrovi vwẹ ẹga rẹ Jihova ?
Die yen sa chọn ayen uko vwọ kẹnoma kẹ obo ro se si ẹwẹn rayen nẹ oborẹ ayen tẹnrovi ?
1 - 3 . ( a ) Egbabọse vọ yen ighene hirharoku , kẹ mavọ yen e se vwo ru udje rọyen ?
( Ni uhoho rẹsosuọ na . ) ( b ) Mavọ yen ighene rehẹ ukoko na se vwo phi egbabọse na kparobọ ?
REYỌ phiyọ nẹ e durhie uwe vwọ kẹ irueru oghẹresan re che ru vwẹ orere oshesheri ọvo .
Imoto yen wọ cha ro kpo asan na .
Wo vwo te asan wọ da cha ro imoto na , ku wo beghe kidie asan na vọnre vẹ ihwo kugbe imoto buebun ri kpo asan sansan .
Ẹkẹvuọvo , kidie nẹ wọ riẹn asan wọ ra na , ku wọ sa guọnọ imoto ro che mu we kpo etiyin !
Wọ cha rhọnvwe ro imoto ro kpo asan ọfa - a , kidie wọ guọnọ te asan wọ ra na .
A sa vwẹ ighene vwo dje ihwo buebun re guọnọ ro imoto .
Jẹ , ọ dia oyan ogrongron rẹ imoto yen ayen cha ya - an , ẹkẹvuọvo ọ rẹ akpeyeren .
Ọkiọvo , ofu se dje ayen fikirẹ ojẹ buebun vẹ orhiẹn sansan rẹ ayen hirharoku .
Ighene , ekuakua cha lọhọ kẹ ovwan siẹrẹ ovwan da riẹn asan rẹ ovwan guọnọ ra .
Tivọ yen ofori nẹ ovwan hirharoku ?
Uyono nana cha kpahenphiyọ onọ yena , ọ je cha nẹrhẹ ighene mu akpeyeren rayen eje kpahen eruo rẹ ọhọre rẹ Ọghẹnẹ .
Ọnana churobọ si ẹbe eyono , iruo , oghwa rẹ orua , kugbe erọnvwọn efa .
O ji churobọ si , ra vwọ yanmuẹ oboratẹnrovi vwẹ ẹga rẹ Jihova .
Jihova cha nẹrhẹ ighene ri muomaphiyọ ẹga rọyen mrẹ ophikparobọ vwẹ akpeyeren . ​ — Se Isẹ 16 : 3 .
Die yen avwanre cha fuẹrẹn vwẹ uyono nana ?
Aghwanre herọ siẹrẹ a da fobọ vwo oboratẹnrovi vwẹ ẹga rẹ Jihova .
Diesorọ ?
Fikirẹ iroro erha ra cha fuẹrẹn enẹna .
Iroro ivẹ rẹsosuọ na djerephia nẹ ọ cha bọn oyerinkugbe rẹ avwanre vẹ Jihova gan ; ọrerha na da rha kanrunumu erere rọ herọ siẹrẹ a da fobọ vwo oboratẹnrovi vwẹ ẹga rẹ Jihova .
Die yen emu rẹsosuọ ro che mu avwanre vwo vwo oboratẹnrovi vwẹ ẹga rẹ Jihova ?
Orọnvwọn rẹsosuọ rọ cha nẹrhẹ e vwo oboratẹnrovi , ọyen re vwo dje kẹ Jihova nẹ avwanre vwo ọdavwaro kpahen ẹguọnọ rọyen kugbe obo ro ru kẹ avwanre .
Ọbuine na da ta : “ Oyoma ra vwọ vwẹ ẹkpẹvwẹ kẹ Ọrovwohwo . . .
Kidie wọwẹ , E Ọrovwohwo , re kẹ vwẹ aghọghọ vwẹ oma rẹ iruo wẹn ; vwẹ oma rẹ iruo rẹ abọ wẹn me so ine rẹ aghọghọ . ”
( Une 92 : 1 , 4 ) Roro kpahen erọnvwọn eje rẹ Jihova siobọnu kẹ wẹ kerẹ eghene .
Arhọ wẹn , esegbuyota wẹn , Baibol na , ukoko na , kugbe uvi rẹ iphiẹrophiyọ kpahen obaro na .
Wọ da vwẹ iruo rẹ ẹga na vwọ kobaro , ọyena odjephia nẹ wo vwo ọdavwaro kpahen ebruphiyọ nana eje , ọyena kọ je nẹrhẹ wo sikẹrẹ Jihova .
( a ) Mavọ yen obo wọ tẹnrovi se vwo djobọte oyerinkugbe wẹn vẹ Jihova ?
( b ) Die yen ighene sa tẹnrovi vwẹ ẹga rẹ Jihova ?
Orọnvwọn rivẹ ro chu mu ighene vwo vwo oboratẹnrovi , ọyen kidie nẹ Jihova yen ayen wian kẹ .
Ọnana cha nẹrhẹ ayen sikẹrẹ Jihova phiyọ .
Ọyinkọn Pọl da ta : “ Ọghẹnẹ dia orharhe rẹ ohwo ro jẹ iruo esiri kugbe ẹguọnọ rẹ ovwan vwo kẹ odẹ rọye [ ẹkarohọ - ọ ] . ” ( Hib .
6 : 10 ) Wọ hanvwe nọ wo vwo bru ẹkẹn kẹ oma wẹn vwẹ ẹga rẹ Jihova - a .
Ọke rẹ Christine vwọ hẹ ẹgbukpe ihwe yen o vwo brorhiẹn rọ vwọ vwẹ ọkieje vwo se ikuegbe rẹ akpeyeren rẹ iniọvo ri fuevun .
Ọke rẹ Toby vwọ hẹ ẹgbukpe 12 yen o vwo brorhiẹn ro vwo se Baibol na nẹ ọtonphiyọ re duvwun oba tavwen o ki bromaphiyame .
Ọke rẹ Maxim vwọ hẹ ẹgbukpe 11 yen ọ vẹ oniọvo rọyen ọmọtẹ re se Noemi rọhẹ ẹgbukpe 10 vwo bromaphiyame .
Ayen de brorhiẹn nẹ ayen cha ga vwẹ Bẹtẹl .
Ayen da vwẹ ifomu rẹ Bẹtẹl vwọ tanmu igbẹhẹn rẹ uwevwin rayen rere ayen se vwo mu ẹwẹn kpahen oborẹ ayen tẹnrovi na .
Vwẹ ẹro roro iruo evo ru wọ sa tẹnrovi vwẹ ẹga rẹ Jihova , rere wọ yanmu ayen . ​ — Se Filipae 1 : 10 , 11 .
7 , 8 . Mavọ yen oboratẹnrovi sa vwọ nẹrhẹ orhiẹn ebro lọhọ ?
( b ) Diesorọ eghene ọvo vwọ sen uphẹn ro vwo kpo isikuru rode ?
Orọnvwọn rerha ro che mu avwanre vwọ fobọ vwo oboratẹnrovi churobọ si orhiẹn ebro .
Ighene che brorhiẹn ro shekpahen ẹbe eyono , iruo , kugbe erọnvwọn efa .
Orhiẹn tiọna ghwa họhọ aderha ro reghe ohwo ro kpo asan .
Ọ cha lọhọ ru wọ vwọ riẹn idjerhe rẹ wọ cha wan siẹrẹ wọ da nabọ vughe asan wọ ra . Ọtiọyen ojẹ rẹ akpeyeren je hepha .
Ọ cha lọhọ kẹ wẹ wo vwo bru omamọ orhiẹn , siẹrẹ wọ da riẹn obo wọ tẹnrovi .
Isẹ 21 : 5 da ta : “ Iroro rẹ ohwo rọ vwẹ ẹro te otọ je yovwo - o . ”
Wọ da fobọ jiroro rẹ oborẹ wọ cha vwọtua vwẹ ẹga rẹ Jihova , ku wọ je fobọ yanmuo .
Ọyen obo re phia kẹ Damaris ọke ro vwo hirharoku ojẹ ọghanghanre ọvo ọke rọ vwọ hẹ uvwre rẹ ẹgbukpe 13 fiẹ 19 .
Kidie nẹ Damaris nabọ wan ọdavwini ro vwo wontọ nẹ ikọleji , a da kẹ iskọlashipi ro vwo kpo isikuru rode re yono urhi .
Ẹkẹvuọvo , ọ rhọnvwere - e , ko ruiruo vwẹ ibanki ọvo .
Diesorọ ?
“ Iruo ubrọke yen me guọnọ , kidie mi brorhiẹn nẹ ọkiemọ rhe nẹ me cha dia ọkobaro .
Ghini uyota nẹ me cha mrẹ igho buebun siẹrẹ mi de yono urhi , jẹ ọyena cha nẹrhẹ ọ bẹn me vwọ mrẹ iruo rẹ ubrọke . ”
Damaris hẹ iruo rẹ ọkobaro te ẹgbukpe 20 re .
Ọ viẹ idiekpọvwẹ kpahen obo rọ tẹnrovi vẹ orhiẹn ro bruru kerẹ eghene ?
“ Vwẹ asan me da wian na , me mrẹ ihwo buebun ri yono kpahen urhi .
Me rha jẹ ojẹ rọ fẹnẹre jovwo - o , manẹ oka rẹ iruo rẹ ayen ruẹ na yen mi rhe ru .
Oma vwerhen buebun raye - en .
Jẹ , iruo rẹ ọkobaro na nẹrhẹ ovwẹ sa vrabọ rẹ ofudjevwe tiọyena . Ọ je nẹrhẹ me mrẹ aghọghọ vwẹ ẹga rẹ Jihova . ”
Diesorọ o vwo fo nẹ a nabọ jiri ighene rehẹ ukoko na ?
Ighene buebun rehẹ evunrẹ ukoko na ghini fo ujiri .
Ayen tẹnrovi Jihova kugbe oborẹ ayen vwọtua vwẹ ẹga rọyen .
Ayen riavwerhen rẹ akpeyeren rayen , ji nene odjekẹ rẹ Jihova vwẹ kemu kemu rẹ ayen ruẹ .
Ọnana churobọ si ẹbe eyono , iruo , kugbe akpeyeren rẹ orua .
“ Vwẹ udu wẹn ejobi vwọ kpahe Ọrovwohwo , wọ vwẹ ẹro suọ oma obọ wẹ - ẹn .
Vwẹ idjerhe wẹn ejobi rhọvwọ ; kọ cha kpọ idjerhe wẹn ejobi vi . ”
( Isẹ 3 : 5 , 6 ) Jihova vwẹ ẹro ọghanghanre vwo nẹ ighene rehẹ ukoko na . O vwo ẹguọnọ rayen , ọ sẹro rayen , kpọ ayen viẹ , ji kuẹ ebruphiyọ kuẹ ayen .
( a ) Diesorọ o vwo fo nẹ e phi iruo aghwoghwo na phiyọ ẹdia rẹsosuọ ?
( b ) Mavọ yen ona rẹ aghwoghwo rẹ avwanre se vwo yovwinphiyọ ?
Eghene rọ guọnọ ru ọhọre Ọghẹnẹ vwẹ akpeyeren rọyen cha nabọ muomaphiyọ iruo rẹ aghwoghwo na .
Jesu Kristi tare nẹ “ e ke ghwoghwo kẹ akpọ na ejobi tavwe . ”
( Mak 13 : 10 ) Ofori nẹ e phi aghwoghwo rẹ uvie na phiyọ ẹdia rẹsosuọ , kidie iruo na guọnọ okpakpa .
Wo se muomaphiyọ iruo rẹ uvie na vrẹ obo ri jovwo ?
Wọ sa ga kerẹ ọkobaro ?
Kẹ , aghọghọ wọ mrẹ vwẹ iruo rẹ aghwoghwo na de shekpotọ vwo ?
Mavọ yen ona rẹ aghwoghwo wẹn se vwo yovwinphiyọ ?
Owọẹjẹ ivẹ nana sa chọn wẹ uko : Nabọ muegbe phiyotọ , wọ me je reyọ kuphẹn kuphẹn ro rhiephiyọ vwo ghwoghwo ota .
Ọnana cha nẹrhẹ wọ nabọ riavwerhen rẹ iruo rẹ aghwoghwo na vrẹ obo ri jovwo .
Die yen wo ruẹ rere wọ sa vwọ choma wo vwo soseri ?
( Ni ẹkoreta 11 , 12 )
11 , 12 . ( a ) Mavọ yen ighene se vwo muegbe phiyotọ vwọ kẹ oseri ese ?
( b ) Mavọ yen eghene ọvo vwọ reyọ uphẹn ro rhiephiyọ vwo soseri vwẹ isikuru ?
Ẹsosuọ , muegbe rẹ ẹkpahọnphiyọ rẹ onọ ọvo rẹ emọ rẹ isikuru wẹn djẹ ẹnẹnọ . Kerẹ udje , “ Diesorọ wo vwo vwo esegbuyota kpahen Ọghẹnẹ ? ”
Wẹbsaiti rẹ avwanre jw.org vọnre vẹ iyovwinreta sansan re sa chọn ighene uko vwo roro kpahen oborẹ ayen sa vwọ kpahenphiyọ onọ yena .
Kpo IYONO RẸ BAIBOL > IGHENE .
Wo de kpo etiyin , wọ cha mrẹ ọbe re se siẹ eta phiyọ , re mu odẹ kẹ nẹ “ Diesorọ Mi Vwo Vwo Imuẹro Kpahen Ọghẹnẹ ? ”
Ọbe na cha chọn wẹ uko vwo muegbe rẹ ẹkpahọnphiyọ wẹn .
Wọ cha mrẹ ẹkpo rẹ Baibol erha nana vwẹ evun rọyen : Hibru 3 : 4 , Rom 1 : 20 , kugbe Une 139 : 14 . E cha chọn wẹ uko vwọ nabọ dje oborẹ wo segbuyota fiotọ .
Ẹbe sansan tiọyena re kpahenphiyọ enọ efa je herọ . ​ — Se 1 Pita 3 : 15 .
Siẹrẹ uphẹn na de rhiephiyọ , jẹ emọ isikuru wẹn riẹn nẹ ayen se kpo jw.org ra guọnọ ẹkpahọnphiyọ rẹ enọ rayen .
Ọyen oborẹ Luca ruru .
Ọke re vwo yono ayen kpahen ẹga sansan , o de noso nẹ oborẹ ọbe re vwo yono ayen na ta kpahen Iseri rẹ Jihova dia uyota - a .
Dede nẹ oshọ ke muo , o de fiudugberi yare uphẹn mie oyono na , rọ vwọ kpọ iroro ra vwọphia na vi .
Oyono na da rhọnvwe kẹ .
Luca da nabọ dje esegbuyota rọyen fiotọ , ji dje wẹbsaiti rẹ avwanre kẹ emọ rẹ iklasi rọyen .
Oyono na da vuẹ emọ na eje nẹ siẹrẹ ayen de te uwevwin , e jẹ ayen ni ikatunu re siẹ phiyọ ophapha re muodẹ kẹ nẹ , Vwẹ Aghwanre Vwo Phi Oshenyẹ Kparobọ .
Oma da nabọ vwerhen Luca nẹ o soseri ro fiotọ .
Siẹrẹ ebẹnbẹn da vwomaphia , diesorọ o vwo fo nẹ a kpairoro vrẹ oboratẹnrovi - i ?
Fiudugberi , ọ da tobọ dianẹ idjerhe wọ wan na pha chohri chohri .
( 2 Tim . 4 : 2 ) Wọ kpairoro vrẹ oborẹ wọ tẹnrovi siẹrẹ ebẹnbẹn da vwomaphia - a .
Ẹgbukpe 17 yen Katharina hepha ro vwo brorhiẹn nẹ ọyen che ghwoghwo ota kẹ ihwo eje vwẹ asan ro de ruiruo .
Dede nẹ ọvo usun rayen na hanrherọ abọ buebun , ọ dobọji - i .
Uvi uruemu rọyen na de djobọte Hans , rọ dia ọvo usun rẹ ihwo re vẹ ọyen gba wian .
O de muomaphiyọ ese rẹ ẹbe rẹ avwanre , ji rhiabọreyọ uyono rẹ Baibol , ukuotọ rọyen o de bromaphiyame .
Jẹ , Katharina riẹn enana eje re phiare na - a , kidie o vrẹn nẹ etiyin tavwen Hans ke rhe jowọ nana .
Ẹgbukpe 13 wọ wan nu , ẹdẹ ọvo rẹ Katharina vẹ orua rọyen vwọ hẹ Ọguan Ruvie , e de ghwoghwo kẹ ayen nẹ Hans che bru ayen rhe kerẹ ọtota ọrhorha .
Di roro oborẹ oma vwerhen Katharina te , ro vwo nyo aghwoghwo yena !
Ọ vwerhoma dẹn nẹ Katharina se ru nene obo rọ tẹnrovi ro vwo soseri kẹ ihwo eje vwẹ asan ro de ruiruo !
14 , 15 . ( a ) Die yen ofori nẹ ighene karophiyọ ọke rẹ ayen de hirharoku ọnyẹ ?
( b ) Mavọ yen ighene se vwo phi ọnyẹ rẹ otu kparobọ ?
Uyono nana chọn wẹ uko vwọ mrẹ oboresorọ wo vwo mu akpeyeren wẹn eje kpahen eruo rẹ ọhọre rẹ Ọghẹnẹ .
Ọyena mudiaphiyọ nẹ wo che vwo oborẹ wọ tẹnrovi vwẹ ẹga rẹ Jihova .
Ọkiọvo , ighene efa ri mu akpọẹriọ kpahen uyovwin se durhie uwe nẹ wo rhi nene ayen riakpọ .
O kriri o vwori - i , wo che hirharoku ẹdia sansan ri che djephia sẹ wo ghini mu ẹwẹn kpahen ojẹ wẹn .
Wo jẹ ọnyẹ rẹ otu nẹrhẹ obo wọ tẹnrovi chọrọ owẹ ẹro - o .
Karophiyọ nẹ wọ cha sa ro imoto ro kpo asan ọfa rọ fẹnẹ asan ru wọ ra , kidie nẹ ihwo rehẹ evun rọyen riakpọ - ọ .
Idjerhe sansan herọ re se vwo phi ọnyẹ rẹ otu kparobọ .
Kerẹ udje , kẹnoma kẹ ẹdia ri se hirhephiyọ ọdavwini .
( Isẹ 22 : 3 ) Vwẹ ọkieje vwọ karophiyọ ọmiaovwẹ ro se te we oma siẹrẹ wọ da vwomaba ihwo ri ruẹ umiovwo . ( Gal .
6 : 7 ) Wọ me je vwomakpotọ nokpẹn rẹ uchebro .
Omaevwokpotọ cha nẹrhẹ wo se roro kpahen iroroẹjẹ rẹ ọsẹ vẹ oni wẹn kugbe iniọvo ri tedje vwevunrẹ ukoko na vwọphia . ​ — Se 1 Pita 5 : 5 , 6 .
Gbikun ro djerephia nẹ erere herọ siẹrẹ a da vwomakpotọ .
Omaevwokpotọ mu Christoph vwo rhiabọreyọ omamọ rẹ uchebro .
Ro vwo bromaphiyame nu , ọkieje kọyen o vwo kpo asan ra da sasa oma .
Ighene efa rehẹ etiyin ke vuẹ nẹ ọ vwomaba iklọbu rẹ omaẹsasọ rayen .
Ọ da vwẹ ota na phia kẹ ọkpako ọvo .
Ọkpako na da vuẹ nẹ ọ ghwọrọ ọke vwo roro kpahen imuoshọ re herọ tavwen o ki brorhiẹn . Kerẹ udje , ọ vuẹrẹ nẹ o roro kpahen ẹwẹn rẹ oseghe ra mrẹ vwẹ iklọbu tiọyena .
Ukuotọ rọyen Christoph da ro iklọbu na .
Jẹ , ọke vwọ yanran na , o de rhi noso nẹ eha na vọnre vẹ ozighi .
Ọ da rhoma vuẹ ekpako efa kpahen ota na , ayen da je vwẹ uchebro kẹ nẹ Baibol rhe .
Christoph da ta : “ Jihova ji emamọ ibruche bru vwe rhe , me kerhọ kẹ , dede nẹ ọ reyọ ọke mi ki ru ọtiọyen . ”
Wọ sa vwomakpotọ rhiabọreyọ uvi rẹ uchebro ?
17 , 18 . ( a ) Oka rẹ akpọ vọ yen Jihova guọnọre nẹ ighene yerin nonẹna ?
( b ) Die yen sa nẹrhẹ ohwo viẹ diekpọvwẹ siẹrẹ ọ da ghwanre nu , kẹ mavọ yen a sa vwọ kẹnoma kẹ ?
Djudje rọyen .
“ Ghọghọ , Ẹ , emeghene , vwẹ ọke rẹ omoha wẹn , jẹn oma vwerhe udu wẹn vwẹ ọke rẹ omoha wẹn . ” ( Aghwo .
11 : 9 ) Kerẹ eghene , Jihova guọnọre nẹ wọ ghọghọ .
Uyono nana chọn avwanre uko vwọ riẹn emu ọvo rọ sa kẹ avwanre aghọghọ .
Vwo oboratẹnrovi vwẹ ẹga rẹ Jihova . Karophiyọ Jihova kọke kọke ru wọ da jiroro .
Wọ da fobọ ru nene uchebro nana , kọ cha nẹrhẹ wọ fobọ mrẹ ẹroevwote , ochọnvwe , vẹ ebruphiyọ rẹ Jihova .
Roro kpahen uchebro esiri na eje ru wo se mrẹ vwẹ Baibol na , rere wo ru nene uchebro nana : “ Karohọ Ọmẹma wẹn vwẹ ọke re wọ vwọ eghẹnẹ na . ” ​ — Aghwo .
12 : 1 .
O vwo ohwo vuọvo rọ cha dia eghene bẹdẹ - ẹ .
O krẹ eghene ki hirhephiyọ omiragua - a .
Jẹ , ọ da ohwo mamọ nẹ ihwo buebun viẹ idiekpọvwẹ enẹna , kidie ayen vwẹ ọke eghene rayen vwọtua obo rọ rhe ghwa ofudjevwe vwo rhe ayen , yẹrẹ kidie nẹ ayen yeren akpọ rayen odedede .
Ẹkẹvuọvo , ighene ri vwo oborẹ ayen tẹnrovi vwẹ ẹga rẹ Jihova , cha mrẹ aghọghọ tobọ vwẹ ọke rẹ ayen da ghwanrire .
Ọnana yen obo re phia kẹ Mirjana rọ nabọ tẹn ona rẹ omaẹsasọ vwẹ ọkiemọ rọyen .
Ọ da ton iruo rẹ ẹga ọkieje phiyọ , ukperẹ o vwo vwobọ vwẹ eha re se Winter Olympic Games rẹ uphẹn rọyen rhiephiyọ kẹ .
Ọ vrẹ ẹgbukpe 30 re , rẹ Mirjana vẹ ọshare rọyen vwọ hẹ ẹga rẹ ọkieje .
Mirjana da ta : “ Ọrho , otitivwe , ẹgba vẹ efe dia erọnvwọn ro fori nẹ a vwọtua - a , kidie e tọ - ọn .
Jẹ , a da ga Jihova je chọn ihwo efa uko vwo sikẹrẹ , ọyena yen che fierere kẹ avwanre bẹdẹ bẹdẹ . ”
Djunute erere rọ herọ siẹrẹ ohwo da fobọ vwo obo rọ tẹnrovi vwẹ ẹga rẹ Jihova .
Ofori nẹ e jiri ighene rehẹ ukoko na , kidie ayen vwẹ ẹga rẹ Jihova vwọ kobaro vwẹ akpeyeren , dede nẹ ayen hirharoku egbabọse sansan .
Ayen vwo oboratẹnrovi vwẹ ẹga rẹ Jihova , ji phi iruo rẹ aghwoghwo na phiyọ ẹdia rẹsosuọ vwẹ akpeyeren .
Vwọba , ayen rhọnvwere nẹ akpọ rẹ Eshu nana nẹrhẹ ayen si ẹwẹn nẹ ẹga rẹ Jihova - a .
Jihova cha hwosa kẹ ovwan .
Jẹ , o mu ovwan ẹro nẹ iniọvo na vwo ẹguọnọ rẹ ovwan , ayen je cha chọn ovwan uko .
Ovwan che phikparobọ siẹrẹ ovwan de phi iruo rẹ ovwan ejobi phiyọ obọ rẹ Jihova .
Eta rẹ Hibru ra vwọ fan etiyin rẹ Baibol na sa wian vwẹ ọhọ ivẹ na .
Jẹ , enana yen oboresorọ a vwọ fan phiyọ obo rọ hepha enẹna :
Efanfan rẹ ukuko na shephiyọ vẹ eta rẹ Hibru kugbe obo ra ta ayen wan .
Ubiota rẹ Hibru re se asher ra vwọ ton owọ 12 na phiyọ yen cha chọn avwanre uko vwọ riẹn oborẹ Une Rẹ Ejiro 144 : 12 - 15 vẹ awọreta ra vwọ ton uyovwinrota na phiyọ vwo churobọ si ohwohwo .
A sa fan ubiota re se Asher na vwẹ idjerhe sansan .
Kerẹ udje , o se mudiaphiyọ “ ono ” yẹrẹ “ amono . ”
Kidie nẹ a fanrọ phiyọ “ ono ” vwẹ efanfan ri jovwo na , ekuakua esiri re djunute vwẹ owọ 12 re te 14 de shekpahen irumwemwu re djunute tavwen a ke ta eta yena .
Ẹkẹvuọvo , a je sa fan ubiota re se asher na phiyọ “ ọtiọyena , ” “ kọyensorọ , ” yẹrẹ “ ukuotọ rọyen , ” kerẹ asan ra da mrẹ obo ro nẹ obuko rẹ uruemu rẹ ohwo cha .
Vwẹ New World Translation rẹ 2013 na vẹ efanfan rẹ Baibol efa , a fanrọ phiyọ “ ukuotọ rọyen . ”
Efanfan rẹ ukuko na , nẹrhẹ ẹkpo rẹ Baibol yena shephiyọ vẹ eta na eje rehẹ ọbe rẹ Une Rẹ Ejiro na .
Ubiota na “ ukuotọ rọyen ” re vwo ruiruo vwẹ owọ 12 na sa nẹrhẹ a riẹn nẹ ebruphiyọ re djunute vwẹ owọ 12 re te 14 na shekpahen ihwo esiri ri kperẹ phia nẹ e ‘ sivwin ayen ’ vwo nẹ abọ rẹ ihwo umwemwu na ( owọ 11 ) .
Ewene na je teyenphia vwẹ owọ 15 ra da vwẹ ubiota na “ aghọghọ ” vwo ruiruo abọ ivẹ , re vwo djisẹ rẹ ebruphiyọ ro che te ayen obọ .
Ọtiọyena , evwata na ‘ rẹ Jihova dia Ọghẹnẹ kẹ ’ yen aghọghọ re djunute abọ ivẹ soso na shekpahen .
Wọ me je karophiyọ nẹ e si eka re se vwo se eta phia gori gori phiyọ eta rẹ Hibru re vwo sio ẹsosuọ - ọ .
Ọtiọyena , ihwo ri fan eta cha nabọ jomaotọ fuẹrẹn ona rẹ ihwo rẹ Hibru vwo siẹ ine aghwanre , eriyin ji te obo ra ta nẹ ọtonphiyọ rẹ uyovwinrota na rhe , kugbe ẹkpo rẹ Baibol efa ra da ta ọkpọ rẹ eta tiọyen .
Efanfan rẹ ukuko na shephiyọ vẹ ekpọ rẹ Baibol efa re de vuve rẹ ebruphiyọ kẹ idibo rẹ Ọghẹnẹ .
Ewene re ru phiyọ ubiota re se asher na , nẹrhẹ eta rẹ awọreta yena shephiyọ vẹ iphiẹrophiyọ ọgangan rẹ Devid vwori nẹ Jihova de sivwin ẹgborho rẹ Izrẹl nu , kọ kẹ ayen omavwerhovwẹn vẹ ophikparobọ .
( Liv . 26 : 9 , 10 ; Urhi 7 : 13 ; Une 128 : 1 - 6 ) Kerẹ udje , Urhi Rivẹ 28 : 4 da ta : “ Ke bruba kẹ emamọ rẹ oma rẹ ovwan ke ji bruba kẹ emamọ rẹ otọ rẹ ovwan , kugbe emọ rẹ eranvwe rẹ ovwan , ebuo rẹ uchuru rẹ ovwan , kugbe emọ rẹ igegede rẹ ovwan . ”
Ẹgborho na riavwerhen rẹ ufuoma vẹ ofuvwegbe ọke rẹ ọmọ rẹ Devid re se Solomọn vwo suẹn .
Erọnvwọn evo rẹ ayen riavwerhen rọyen ọke yena , ke ghwa udje rẹ ebruphiyọ ro che te avwanre obọ vwẹ otọ rẹ usuon rẹ Mesaya na . ​ — 1 Ivie 4 : 20 , 21 ; Une 72 : 1 - 20 .
Re vwo kuophiyọ , ewene re ru phiyọ Une Rẹ Ejiro 144 na djobọte ẹruọ rẹ avwanre kpahen iyono rẹ Baibol na - a .
Ẹkẹvuọvo , ọ nẹrhẹ iphiẹrophiyọ rẹ idibo rẹ Jihova ra vwọphia vwẹ ọsoso rẹ une yena teyenphia kẹ ihwo mrẹ .
Une na shekpahen oghwọrọ rẹ irumwemwu kugbe ufuoma vẹ ofuvwegbe rẹ evwata cha riavwerhen rọyen . ​ — Une 37 : 10 , 11 .
3 Ikuegbe rẹ Akpeyeren ​ — Me Tonphiyọ Kerẹ Ovwiogbere , Ukuko na Me da Rhe Dia Ọdafe
9 Ufuoma ​ — Mavọ Yen O se Vwo te We Obọ ?
12 Jihova Vwo Ẹguọnọ rẹ Ihwo re ‘ Mọ Ubi vẹ Erhiori ’
17 Oboresorọ O Vwo Fo Nẹ A “ Mọ Ibi Buebu ”
Vwẹ uyono rẹsosuọ na , avwanre cha fuẹrẹn itẹ rẹ Jesu kperi kpahen urhe rẹ vain vẹ ọghwẹrẹ na , kugbe oborẹ itẹ ivẹ na yono avwanre kpahen iruo rẹ aghwoghwo rẹ avwanre ruẹ .
Vwẹ uyono rivẹ na , a cha fuẹrẹn oborẹ Baibol na ta kpahen obo ri muẹ avwanre vwo ghwoghwo vẹ erhiorin .
22 Riẹn Ọvweghrẹn Wẹn
27 Ighene ​ — Ovwan Mudia Gan Vwọso Idẹbono
Eshu yen ọvweghrẹn rẹ avwanre .
Mavọ yen o vwo ẹgba te ?
Tivọ yen ẹgba rọyen bare ?
Mavọ yen avwanre eje ji te ighene dede , sa vwọ reyọ vwọsuọ ?
Uyono ivẹ nana cha kpahenphiyọ enọ nana , je chọn avwanre uko vwo mudia kokoroko vwọso Idẹbono .
32 Orhọ Rode !
IKUEGBE RẸ AKPEYEREN
Samuel F .
Herd yen gbikun na
Ubruwevwin otete ra vwẹ irhe bọn vwẹ orere re se Liberty , Indiana , vwẹ U.S.A , yen e de vwiẹ vwẹ .
Mẹvwẹ yen ọrẹne usun rẹ emọ ighwrẹn rẹ ọsẹ vẹ oni mẹ vwiẹre .
Ọmọshare ọvo vẹ emetẹ ivẹ vien vwe , mi de rhe vien emeshare ivẹ vẹ ọmọtẹ ọvo .
Ubruwevwin nana ra vwẹ irhe bọn na yen ọsẹ vẹ oni mẹ dia ọke re vwo vwiẹ vwẹ
ERỌNVWỌN ghwe wene mamọ ọke mi vwo kpo isikuru - u .
Ihwo me vẹ ayen gba tọn isikuru phiyọ yen me vẹ ayen gbe ji wontọ . Ihwo eje rehẹ orere na dino vughe ohwohwo .
Emọ ighwrẹn yen oni mẹ vwiẹre , mi yono emu buebun kpahen iruo rẹ aghwa ọke me vwọ hẹ eghene
Orere rẹ Liberty vọnre vẹ aghwa itete ra kọn eka phiyọ .
Ọke re vwo vwiẹ vwẹ , jẹ ọsẹ mẹ wian vwọ kẹ ọvo usun rẹ eghwẹrẹ rehẹ orere na .
Ọke me vwọ hẹ eghene , mi yono obo ra djẹ imoto rode ra vwọ wian vwẹ aghwa , me je tẹn ona rẹ iruo rẹ aghwa na te asan ọvo .
Oni mẹ hẹ ẹgbukpe 35 ọke ro vwo vwiẹ vwẹ , jẹ ọsẹ mẹ ghwanre te ẹgbukpe 56 ọke yena .
Ọsẹ mẹ pha gbrẹnrẹnrẹn sasasa , jẹ ọgbowian . O ji yono emọ rọyen eje obo rọ ghanre te ra vwọ dia ọgbowian .
Dede nẹ o feri - i , jẹ avwanre vwo asan rẹ avwanre dia , iwun re kuẹphiyọ , kugbe emuọre . O vwo ọke vuọvo ro vwo chukoku orua rọye - en .
Ẹgbukpe 93 yen ọ diarọ o ki ghwu .
Oni mẹ de rhe ghwu ọke rọ vwọ hẹ ẹgbukpe 86 .
Ayen ihwo ivẹ na ga Jihova - a .
Oniọvo mẹ ọvo fuevun ga kerẹ ọkpako ukoko rhanvwẹ ọke ọrhuẹrẹphiyotọ yena vwọ tonphiyọ vwẹ ikpe re kpahen 1970 .
Oni mẹ mu ẹwẹn kpahen ẹga mamọ .
Kẹdidjana kẹdidjana yen o vwo muẹ avwanre kpo ishọshi rẹ Baptist .
Me vwọ hẹ ẹgbukpe 12 yen mi tu vwo nyo kpahen eghẹnẹ erha ri kuomakugbe dia ọvo .
Kidie me guọnọ riẹn , me da nọ oni mẹ : “ Mavọ yen Jesu sa vwọ dia Ọmọ na , ọyen ọvo me je dia Ọsẹ na ? ”
Me je karophiyọ obo rọ kpahen kẹ vwẹ : “ Ọmọ mẹ , e che se vwo ẹruọ rọye - en , kidie ohwo vuọvo cha sa riẹn isẹ rọyen dje - e . ”
Mi ghini vwo ẹruọ rọye - en .
Dedena , me vwọ hẹ ẹgbukpe 14 , e de bru vwe phiyame vwẹ urhie otete ọvo .
Abọ erha yen e duvwun uvwe phiyọ ame na vwo nene uyono rẹ eghẹnẹ erha ri kuomakugbe dia ọvo !
1952 — Ọke me vwọ hẹ ẹgbukpe 17 , tavwen mi ki kpo iruo rẹ isodje
Me vwọ hẹ ikọleji , ugbeyan mẹ ọvo ro djubi de jiro kẹ vwẹ nẹ mi vwomaba ọyen .
Ke me rhe ton uyono rọyen phiyọ .
Ukuotọ rọyen mi de kpo eha rẹ Golden Gloves re de djubi .
Kidie nẹ me ghwa nabọ tẹn ona rẹ obo re djubi - i , me rha ro eha na kodo tavwen mi ki no - o .
O kriri - i , e de se vwe nẹ mi vwomaba Isodje rẹ America , e de ji vwe kpo Germany .
Me vwọ hẹ etiyin , ega mẹ de ji vwe kpo Isikuru ọvo re se Noncommissioned Officers Academy , kidie ayen rorori nẹ mi vwo ona rẹ isuesun .
Ayen guọnọre nẹ me ghwọrọ akpeyeren mẹ eje phiyọ iruo rẹ isodje .
Ẹkẹvuọvo , me guọnọ ọyena - a .
Me vwọ ga ẹgbukpe ivẹ nu , mi de wontọ nẹ iruo rẹ isodje na vwẹ ukpe rẹ 1956 .
O kriri - i , me da vwomaba ẹko rẹ isodje ọfa rọ fẹnẹ ọrẹsosuọ na .
1954 - 1956 — Me ghwọrọ ẹgbukpe ivẹ vwọ ga kerẹ isodje rẹ U.S
Mi phuoma mamọ ọke yena , kidie mi rorori nẹ eriyin ofori nẹ eshare dia .
Uruemu mi niso vwẹ oma rẹ eshare rehẹ ekogho me dia , kugbe eshare rehẹ ifimu mi nẹ , yen djobọte vwe .
Vwọ kẹ vwẹ , eshare ri ghwoghwo ota , dia eshare kakaka - a .
Jẹ , ukuko na mi de rhi yono erọnvwọn evo ri wene akpeyeren mẹ .
Ẹdẹ ọvo me vwọ djẹ imoto ọvwavware mẹ vwevunrẹ orere na , emetẹ ivẹ de djuobọ kẹ vwẹ .
Mi vughe ayen ihwo ivẹ na . Ayen Iseri rẹ Jihova .
Oniọvo rayen ọshare yen rọvwọn oniọvo mẹ ọkpako .
Mi reyọ Uwevwin Orhẹrẹ vẹ Awake !
mie ayen jovwo , ji mi niro nẹ Uwevwin Orhẹrẹ na gan nọ .
Ọ rẹ udje na , ayen de durhie uvwe kpo Uyono rẹ Ubruwevwin re ruẹ vwẹ uwevwin rayen .
Me da vuẹ ayen nẹ mi che roro kpahọn .
Ọvo usun rayen kọ hwẹ , ọ da nọ vwẹ , “ O mu we ẹro nẹ wọ cha rhe ? ”
Me da ta , “ Me cha rhe . ”
Ọ da vwẹ nẹ mi vuve tiọyen kẹ ayen , ji mi che se si ota mẹ reyọ ọfa - a .
Me da ghene ra vwẹ ason yena .
Oborẹ emọ re rhe uyono na nabọ riẹn Baibol na te , gbe vwe unu mamọ !
Erianriẹn mẹ te ọ raye - en , dede nẹ mi nene oni mẹ kpo ishọshi kẹdidjana kẹdidjana .
Mi de rhi vwo ẹwẹn mi vwo yono kpobarophiyọ .
Me da rhọnvwe nẹ a vwẹ uyono rẹ Baibol mu kẹ vwẹ .
E de yono uvwe nẹ Jihova yen oderhi rẹ Ọghẹnẹ ro me vwo ẹgba .
Me karophiyọ nẹ me vwọ nọ oni mẹ kpahen Iseri rẹ Jihova vwẹ ikpe evo re wanre , ọ vuẹ vwẹ nẹ , “ Ayen ihwo ri vwẹ ẹga kẹ ọmare ọvo re se Jihova . ”
Jẹ enẹna , ẹro mẹ rhie re !
Ẹyan - obaro mẹ fobọ teyenphia , kidie obo re yono uvwe na mu vwe ẹro dẹn .
Emeranvwe irhirin vwọ wan nu , mi de bromaphiyame vwẹ March 1957 .
Akpeyeren mẹ de rhi wene .
Mi de roro kpahen uruemu rẹ omaẹkparọ mẹ ri jovwo , oma kọ vwerhen ovwẹ , fikirẹ obo mi yonori vwẹ Baibol na kpahen uruemu ra guọnọ mie eshare .
Jesu , ọyen ohwo ọgbagba .
O vwo ẹgba vrẹ ‘ eshare ri phuoma ’ shesheri . Dedena , o nene ihwo họnre - e .
Jẹ , “ e gbe oja kẹ re , ” kirobo ra mraro rọyen phiyotọ jovwo . ( Aiz .
53 : 2 , 7 ) Me da rhe mrẹvughe nẹ ofori nẹ Onenikristi ni “ aruẹdọn kẹ ohwo kohwo , ” yẹrẹ dia dẹndẹn . ​ — 2 Tim .
2 : 24 .
Me ton iruo ọkobaro phiyọ vwẹ ukpe rẹ 1958 .
Jẹ , o kriri - i mi de vrẹn nẹ iruo na ọmọke krẹn .
Diesorọ ?
Kidie mi brorhiẹn me vwọ rọvwọn Gloria rọ dia ọvo usun rẹ emetẹ ivẹ ri durhie uvwe kpo Uyono rẹ Ubruwevwin na !
Me viẹ idiekpọvwẹ fikirẹ orhiẹn mi bruru ẹdẹ yena - a .
Gloria pha ghanghanre kẹ vwẹ te ọke na .
Ọ ghanre vrẹ ubioragha rọ ma ghanre kparobọ .
Oma vwerhen ovwẹ nẹ ọyen me rọvwọnre !
Gbe jọ ta ẹkẹn unu rọyen kẹ ovwan :
“ Emọ 17 yen ọsẹ vẹ oni mẹ vwiẹre .
Oni mẹ nabọ fuevun ga kerẹ ọvo usun rẹ Iseri rẹ Jihova te ẹdẹ ughwu rọyen .
O ghwuru ọke me vwọ hẹ ẹgbukpe 14 .
Uvwre ọke yena yen ọsẹ me je vwọ ton uyono rẹ Baibol phiyọ .
Oni mẹ vwo ghwu nu , ọsẹ mẹ de bru prinspa rẹ isikuru mẹ ra , ra vuẹ vwọ kpahen iroro rọ jẹ kpahen ovwẹ vẹ oniọvo mẹ ọkpako rọ dia ọmọtẹ , rọ je kare ovwẹ ro isikuru .
Ọ guọnọre nẹ avwanre ihwo ivẹ na phren ẹdẹ rẹ avwanre vwo kpo isikuru , rere ọvo usun rẹ avwanre dia uwevwin da vwẹrote emọ ichekọ ji chere emu phiyotọ bẹsiẹ ọyen vwo nẹ iruo rhe .
Prinspa na da rhọnvwe kẹ . Eriyin kọyen avwanre ruro bẹsiẹ oniọvo mẹ na ki wontọ nẹ isikuru .
Orua Iseri rẹ Jihova ivẹ yen nene avwanre yono Baibol .
Mẹvwẹ vẹ iniọvo mẹ 10 da rhe dia Iseri rẹ Jihova .
Iruo aghwoghwo na kẹ vwẹ omavwerhovwẹn dede nẹ mẹvwẹ ohwo rẹ oma vua .
Ọshare mẹ Sam nabọ chọn vwẹ uko vwo phi omavovwẹ na kparobọ . ”
Mẹ vẹ Gloria rọvwọnre vwẹ February 1959 .
Avwanre riavwerhen rẹ iruo rẹ avwanre kerẹ ekobaro .
Vwẹ emeranvwe rẹ July rẹ ukpe rẹ avwanre rọvwọnre na , avwanre da ghwobọphiyọ ifọmu rẹ Bẹtẹl kidie avwanre guọnọ ga vwẹ esiri ukoko .
Oniọvo Simon Kraker yen riẹnmie avwanre vwẹ echidiotọ na .
Dede nẹ ọ vuẹ avwanre nẹ ihwo re je rọvwọ - ọn yen a guọnọre vwẹ Bẹtẹl ọke yena , avwanre si ẹwẹn nẹ ẹga rẹ Betẹl na - a .
Jẹ , ọ reyọ ọke grongron uphẹn na ki rhiephiyọ kẹ avwanre !
Avwanre de si ọbe kpo esiri ukoko nẹ avwanre guọnọ kpo asan ra da ma guọnọ ukẹcha .
Orere rẹ Pine Bluff rọhẹ ubrotọ rẹ Arkansas kọyen e dje kẹ avwanre .
Ikoko ivẹ yehẹ orere rẹ Pine Bluff ọke yena . Ọ rẹ iyibo vẹ ọ rẹ “ ihwo ibiebi . ”
Avwanre da vwomaba ọ rẹ “ ihwo ibiebi ” ro vwo ighwoghwota 14 .
O se gbe we unu oborẹ omaẹfẹnẹ wan ro evun rẹ ikoko rẹ Iseri rẹ Jihova ọke yena .
Uruemu yena ro evun rẹ ukoko na , kidie o titiri vwẹ akpọ na ọke yena ; e jurhi rẹ omaẹfẹnẹ vwẹ ẹkuotọ sansan , ozighi je vọn asan eje .
Vwẹ asan buebun , oshọ mu iniọvo na nẹ a cha guọghọ Ọguan Ruvie na siẹrẹ iniọvo ibiebi vẹ iyibo de ru uyono kugbe .
A ghene guọghọ Eguan Ruvie evo fikirẹ okugbe tiọyen .
Iniọvo ibiebi de kpo ekogho rẹ iyibo re ghwoghwo ota , e se mu ayen phiyọ uwodi yẹrẹ tobọ hwe ayen ehwe ọgangan .
Ọtiọyena , kẹ avwanre nene urhi re jiri na rere e se vwo soseri ro fiotọ . Avwanre ji vwo iphiẹrophiyọ nẹ erọnvwọn che wene .
Egbabọse vọn evun rẹ iruo rẹ aghwoghwo avwanre mamọ .
Ọkiọvo , avwanre da wian ekogho rẹ ihwo ibiebi , e se hworo ẹchẹ rẹ iyibo vwọrẹ jẹriẹn .
Ọke tiọyena , avwanre me brokpakpa brorhiẹn sẹ e che se ẹkpo rẹ Baibol kprẹn , yẹrẹ yovwunu kẹ ayen rere e kpo asan ọfa .
Eriyin ekuakua ghwa hepha vwẹ asan evo .
Avwanre nabọ wian gangan vwọ chọn oma rẹ avwanre uko vwẹ iruo rẹ ọkobaro na .
Idọla erha yen a hwa kẹ avwanre kẹdẹ kẹdẹ vwẹ asan buebun rẹ avwanre da wian .
Aye mẹ ruiruo rẹ ẹroevwote rẹ iwevwin ọke evo .
Vwẹ asan ọvo rọ da wian , a rhọnvwe kẹ vwẹ nẹ me chọn uko rere ọ sa fobọ ruiruo na re .
A je kẹ avwanre emu oghẹruvo .
Kudughwrẹn kudughwrẹn yen aye mẹ wọ kpa emwa vwọ kẹ orua ọvo .
Mi frẹ odin , rien ighegbe , ji ruiruo efa .
Avwanre ihwo ivẹ na koko rien ighegbe vwẹ uwevwin rẹ oyibo ọvo .
Gloria vwo rien obevun , ji mi rien obotafe .
A kẹ avwanre emu oghẹruvo , kidie avwanre ruiruo na nẹ urhiọke re te ovwọnvwọn .
Me re ọmẹ vwẹ asan re muẹ imoto phiyọ , Gloria da rha re ọrọyen vwẹ obevun uwevwin na , ẹkẹvuọvo o kuomakugbe orua rẹ iyibo na - a .
Ọ ghwa da vwẹ - ẹ , kidie emu na vwerhan mamọ .
Ihwo orua na dia erharhe ihwo - o , urhi re jiri na yen ayen di nene .
Me karophiyọ ẹdẹ ọvo avwanre vwọ vwẹriẹ asan ra da shẹ ipẹtro .
Avwanre vwọ dẹ nu , me da nọ ohwo rọ shẹ ipẹtro na sẹ Gloria se kpo asan rẹ ayen de kpirhin awọ .
Ko di wiẹn ẹro ni vwe , ọ da ta , “ a kanre rọ . ”
Avwanre vẹ iniọvo na nabọ ghwọrọ ọke kuẹgbe .
Avwanre je riavwerhen rẹ iruo rẹ aghwoghwo na !
Odibo rukoko na yen avwanre vẹ ọyen gba dia uwevwin ọke rẹ avwanre ghwa vwọ kua rhe Pine Bluff .
Ọke yena , aye rọyen ji rhi kurhẹriẹ - ẹ .
Gloria de nene ton uyono rẹ Baibol phiyọ .
Me da je ton uyono rẹ Baibol phiyọ vẹ ọmọtẹ rẹ oniọvo na kugbe ọshare rọyen .
Aye rẹ oniọvo na vẹ ọmọtẹ rayen de rhi brorhiẹn rẹ ayen vwọ ga Jihova , ayen de bromaphiyame .
Avwanre vwo igbeyan buebun vwẹ ukoko rẹ iniọvo re dia iyibo hepha .
Ason yen avwanre vwo kpo asan rayen siẹrẹ ayen de durhie avwanre vwọ kẹ emuọre , rere ihwo vwo jẹ avwanre ẹmrẹ .
Ukoko ọvo re se Ku Klux Klan ( KKK ) nabọ ghwobọphiyọ urhi rẹ omaẹfẹnẹ na mamọ ọke yena , o ji titi ozighi .
Me karophiyọ nẹ me mrẹ ọshare ọvo ro chidia anurhoro rọyen vwẹ ason rẹ ẹdẹ ọvo rẹ ayen vwo ruẹ orẹ rẹ Halloween .
Ọshare na nabọ sẹn osẹnvwe rọ họhọ ọ rẹ KKK na .
Uruemu tiọyena sa dobọ rẹ iniọvo na ji , rẹ ayen vwo jẹ ẹse eruo - o .
Me karophiyọ ọke ọvo rọ wanre rẹ avwanre vwọ shẹ imoto rẹ avwanre kẹ oniọvo ọvo rere avwanre sa vwọ mrẹ igho vwọ fa oma kpo ọghwẹkoko .
Emeranvwe ọvo vwọ wan nu , oma vwọ ghwọrọ avwanre nẹ aghwoghwo te uwevwin ẹdẹ ọvo fikirẹ oheri na vẹ ihwo buebun rẹ avwanre vẹ ayen gbe yono Baibol , avwanre da rhe vwa emu ọvo ro gbe avwanre unu .
A nabọ mu imoto rẹ avwanre shẹre na phiyọ obaro rẹ uwevwin rẹ avwanre !
Avwanre vwo no , a vwẹ ọbe ọvo vwọ tamuo re si phiyọ nẹ , “ Ovwan reyọ imoto rẹ ovwan rhivwin , me vwerọ ruẹse kẹ ovwan .
Mẹvwẹ oniọvo rẹ ovwan . ”
O ji vwo ẹse ọfa re ru kẹ avwanre rọ cha sa chọrọ ovwẹ ẹro - o .
E durhie uwe kpo Isikuru rẹ Ekpako vẹ Idibo Rowian vwẹ South Lansing , New York , vwẹ 1962 .
A nabọ yono ekpako , iniruo okinriariẹ vẹ iniruo ubrotọ na eje re rare vwẹ uvwre rẹ emeranvwe ọvo re vwo ru isikuru na .
Uweren ganre kẹ vwẹ ọke re vwo durhie uvwe kpo isikuru na , kidie mi vwo iruo - o .
Jẹ , me guọnọ iruo kpo ikọpini rẹ itẹlifonu rọhẹ Pine Bluff vwẹ ọke ọvo rọ wanre .
Ayen da reyọ ovwẹ , ke me cha dia ohwo obiebi rẹsosuọ ro tu nene ayen wian .
Ukuotọ rọyen , ayen da vuẹ vwẹ nẹ ayen reyọ ovwẹ re .
Kẹ , die yen mi che ru enẹna ?
Mi vwo igho me cha vwọ fa oma kpo New York re de che ru isikuru na - a .
Mi de rhi vwo ẹwẹn mi vwo rhiabọreyọ iruo na rere me ghwa kpairoro vrẹ isikuru na .
Mi vwo muegbe mi che vwo si rhe ukoko nẹ mi rhe che se kpo isikuru na ọfa - a , emuọvo da phia rọ cha sa chọrọ ovwẹ ẹro bẹdẹ - ẹ .
Edegburhiọke rẹ ẹdẹ ọvo , oniọvo aye ọvo rọhẹ ukoko rẹ avwanre rẹ ọshare rọyen dia oseri - i de hworo ẹchẹ rẹ avwanre , ọ da vwẹ ẹnvẹlopu kẹ vwẹ .
Igho yen vọn evun rọyen .
Kurhiọke kurhiọke yen ọ vẹ emọ rọyen evo vwọ gbẹn odi nẹ aghwa ra kọn oruru phiyọ , rere ayen sa vwọ mrẹ igho vwọ kẹ vwẹ , me vwọ fa oma kpo New York .
Oniọvo na da ta : “ Kpo isikuru na rere wo re yono emu buebun , ọke wo de rhivwin rhe , wo mi rhi yono avwanre ! ”
Me da nọ ikọpini rẹ itẹlifonu na sẹ ayen sa kẹ vwẹ udughwrẹn iyorin mi vwo ru erọnvwọn efa tavwen me ke rhe ton iruo phiyọ .
Ayen da kpahen nẹ , “ Kakaka ! ”
Jẹ , ẹkpahọnphiyọ rayen na da vwẹ - ẹ , kidie mi brorhiẹn mẹ nure .
Oma vwerhen ovwẹ mamọ nẹ mi kpo iruo yena - a !
Ọnana yen oborẹ Gloria vwọ karophiyọ Pine Bluff : “ Ẹkuotọ na je vwe mamọ !
Mi vwo ihwo ri te omarẹ 15 fiẹ 20 re me vwẹ Baibol yono .
Avwanre de ru aghwoghwo rẹ nuwevwin kpo uwevwin vwẹ urhiọke nu , ke kpo orivwinbrura vẹ uyono rẹ Baibol . Ọkiọvo , a sa tobọ wian te ughọjọ 11 vwẹ ason .
Iruo aghwoghwo re ruẹ vwẹ oboyin na vwerhan dẹn !
Ọ rha dia emuọvo - o , me rha daji oboyin .
Vwọrẹ uyota , mi ghwe vwo ẹwẹn mi vwo vrẹn nẹ etiyin nene ọshare mẹ ọke ra vwọ reyọ vwo mu oniruo okinriariẹ - ẹ .
Ẹkẹvuọvo , ọ dia oborẹ mi roro na yen Jihova roro - o . ”
Ghini uyota , iroro rẹ Jihova fẹnẹ ọ rẹ avwanre .
Ọke rẹ avwanre vwọ hẹ Pine Bluff , avwanre de si rhe ukoko nẹ avwanre guọnọ ga kerẹ ekobaro oghẹresan .
Avwanre vwo imuẹro kokoroko nẹ a cha rhọnvwe kẹ avwanre , kidie oniruo ubrotọ ro kiẹn okinriariẹ rẹ avwanre hepha , guọnọre nẹ avwanre ra vwẹ ukẹcha vwọ kẹ ukoko ọvo vwẹ Texas kerẹ ekobaro oghẹresan .
Iroro yena je avwanre mamọ .
Avwanre hẹrhẹ bẹn sẹ a cha vwẹ ọbe edurhie rhe avwanre , ẹkẹvuọvo avwanre mrẹ emuvuọvo - o .
Ukuotọ rọyen , vwẹ January 1965 e de si ọbe rhe avwanre , ra vwọ reyọ ovwẹ vwo mu oniruo okinriariẹ !
Ọke vuọvo yena yen a je vwọ vwẹ Oniọvo Leon Weaver rọ vwẹrote Umẹ Rọvwẹrote Oghọn Ukoko rẹ United States enẹna , vwo mu oniruo okinriariẹ .
Oshọ ke mu vwe nẹ mi che se ruiruo na - a .
Omarẹ ẹgbukpe ọvo vwọ wan nu , Oniọvo James A .
Thompson , Jr . rọ dia oniruo ubrotọ , da rhe fuẹrẹn iruo mẹ .
O de dje asan evo kẹ vwẹ ro fori nẹ me wian phiyọ .
O de ji dje ena evo kẹ vwẹ ra vwọ riẹn uvi rẹ oniruo okinriariẹ .
O kriri - i , me da rhe mrẹvughe nẹ uvi rẹ uchebro yen Oniọvo Thompson vwọ kẹ vwẹ .
Oniọvo Thompson yen oniruo ubrotọ rẹsosuọ me vẹ ọyen gbe wian kugbe .
Mi ghini yono emu buebun mie .
Ukẹcha rẹ iniọvo ri fuevun vwọ kẹ vwẹ , da vwẹ aro
Vwẹ ọke yena , a vwẹ ugogo uyono vwọ kẹ iniruo okinriariẹ - ẹ .
Me vẹ oniruo okinriariẹ ọvo wianre udughwrẹn ọvo ro vwo kin ukoko ọvo , o de rhe nene uvwe wian vwẹ udughwrẹn rọ vwọ kpahọn .
Ọ nabọ kẹ vwẹ odjekẹ vẹ uchebro .
Jẹ , udughwrẹn yena vwọ wan nu , ọ da yan juvwe vwo .
Me karophiyọ ọke me vwọ ta kẹ Gloria nẹ , “ Kọyen ọ cha ghene yanjẹ ohwo vwo ? ”
Ẹkẹvuọvo , mi de rhi noso nẹ iniọvo re sa chọn ohwo uko cha sa kanre avwanre - e , siẹrẹ a da vwẹ uphẹn kẹ ayen rẹ ayen vwo ru ọtiọyen .
Me karophiyọ nẹ iniọvo kerẹ J .
R .
Brown rọ dia oniruo ro kiẹn vwẹ ọke yena , kugbe Fred Rusk rọ ga vwẹ Bẹtẹl , chọn vwẹ uko mamọ .
Ihwo buebun titi uruemu rẹ omaẹfẹnẹ vwẹ ọke yena .
Me karophiyọ ọke ọvo rẹ ihwo rẹ ukoko rẹ KKK na vwọ ro orere rẹ Tennessee ọke rẹ avwanre vwo kpo oboyin re kin ikoko evo .
Me je karophiyọ obo re phiare ọke ọfa mẹ vẹ iniọvo na vwo kpo aghwoghwo .
Vwẹ ọke rẹ omaerovwon , avwanre da vwẹriẹ asan ra da shẹ emu .
Me ghwe vwo vrẹn nẹ mi kpo asan re de kpirhin awọ , ọshare ọvo usun rẹ iyibo ri titi uruemu rẹ omaẹfẹnẹ na ro bru oka phiyọ oma , de ghwe nene uvwe .
Oniọvo ọvo rọ je dia oyibo , rọ rhuoma nọ avwanre ihwo ivẹ na da vwọ kpahen avwanre .
Oniọvo na da nọ vwẹ : “ Oniọvo Herd , erọnvwọn eje shephiyọ ? ”
Kpakpata , ọshare rọ vwọ kpahen ovwẹ jovwo na , ko ghwe kuomarhẹriẹ .
Obo me rhiẹromrẹ vwẹ ọke sansan djerephia nẹ umwemwu ra riuku rọyen mie Adam yen ghwa omaẹfẹnẹ rhe , ọ dia ohọroma - a .
Me da je mrẹvughe nẹ oniọvo wẹn , ghwa oniọvo wẹn , o toro ohọroma ro rhere - e , o se ghwu kẹ wẹ .
Me ghwọrọ ẹgbukpe 12 wọ ga kerẹ oniruo okinriariẹ , me da rha ghwọrọ ẹgbukpe 21 vwo ruiruo rẹ oniruo ubrotọ .
Avwanre nabọ riavwerhen rẹ iruo na , vwẹ ikpe yena eje .
Jẹ , ọ ba etiyi - in .
Vwẹ August 1997 oborẹ avwanre rhẹro rọyen krẹ re na de te avwanre obọ .
E de se avwanre nẹ avwanre rhe ga vwẹ Bẹtẹl rẹ United States .
Omarẹ ikpe 38 wanre vwo nẹ ọke ẹsosuọ rẹ avwanre vwo tu ghwobọphiyọ ifomu rẹ Bẹtẹl .
Avwanre da ton ẹga rẹ Bẹtẹl phiyọ vwẹ August 1997 .
Mi rorori nẹ iniọvo na de guọnọ nẹ me rhe chọn ayen uko ọmọke krẹn jovwo . Ẹkẹvuọvo , ọ dia eriyin ekuakua wanre - e .
Gloria pha ghanghanre kẹ vwẹ te ọke na
Akon Iruo Rọvwẹrote Iruo rẹ Ẹga na yen me da wian ẹsosuọ .
Ọyena ghwa uphẹn mi vwo yono kpahen erọnvwọn efa .
Iniọvo re wian vwẹ akon iruo yena yen kpahanphiyọ enọ egangan buebun ri nẹ obọ rẹ ekpako ukoko vẹ iniruo okinriariẹ sansan cha .
Oma vwerhen ovwẹ nẹ iniọvo na nabọ chirakon yono uvwe .
Dedena , me riẹnre nẹ a da rhoma reyọ ovwẹ kpo etiyin , me je cha dia ogbori .
Mẹ vẹ aye mẹ vwo ẹguọnọ rẹ Bẹtẹl mamọ .
Ẹkuruemu rẹ avwanre vwori ra vwọ fobọ vrẹn vwẹ urhiọke , chọn avwanre uko mamọ vwẹ Bẹtẹl .
Omarẹ ẹgbukpe ọvo vwọ wan nu , me da rhe dia ọvo usun rẹ iniọvo re vwẹ ukẹcha kẹ Umẹ Rọvwẹrote Iruo rẹ Ẹga rẹ Iseri rẹ Jihova .
Vwẹ 1999 , a da vwẹ ovwẹ vwo mu ọvo usun rẹ Ẹko Rọvwẹrote Iruo rẹ Iseri rẹ Jihova .
Mi yono emu buebun vwẹ iruo nana re . Marho kparobọ , iruo nana yono uvwe nẹ Jesu Kristi rọ dia ọgbuyovwin rẹ ukoko na yen suon , ọ dia ohworakpọ - ọ .
Rhanvwẹ 1999 yen me vwọ ga kerẹ ọvo usun rẹ Ẹko Rọvwẹrote na
Fikirẹ oborẹ akpeyeren mẹ wanre , ọkiọvo ki mi nẹ oma mẹ kerẹ ọmraro Emọs .
Jihova nabọ vwo oniso rẹ osuigodẹ yena rọ nabọ vwomakpotọ vwẹrote emamọ rẹ sikamọ rẹ ihwo buebun niri nẹ ọyen emu rẹ ivwiogbere .
Ọghẹnẹ da vwẹ Emọs vwo mu ọmraro . Ọyen ghini uphẹn rode vwẹ ẹga rẹ Jihova .
( Emọs 7 : 14 , 15 ) Ọtiọyen ọ je hepha kẹ vwẹ .
Mẹvwẹ rọ dia ọmọ rẹ ọghwẹrẹ ghevweghe , rọ dia orere rẹ Liberty vwẹ Indiana , yen Jihova ni so , o de ji bruba kẹ vwẹ gbidiki .
Mi che se djunute erọnvwọn eje ro siobọnu kẹ vwẹ - ẹ ! ( Isẹ 10 : 22 ) Vwọrẹ uyota , mi ton akpeyeren phiyọ kerẹ ovwiogbere , jẹ ukuko na , mi de rhi fe efe me vwẹ ẹro roro - o !
ẸGUỌNỌ
AGHỌGHỌ
UFUOMA
AKO ECHIRO
ẸSE - ERUO
UYOYOVWIN
ESEGBUYOTA
DẸNDẸN
ỌMAẸRIẸNSUON
Ọ GUỌNỌ uvi rẹ ẹgbaẹdavwọn e ki se vwo ufuoma , kidie avwanre yerẹn vwẹ akpọ rọ vọnre vẹ okpetu .
Ufuoma da tobọ rhe avwanre dede , a je cha davwẹngba vwọ sẹro rọyen .
Die yen Baibol na ta kpahen obo re se vwo vwo obọdẹn rẹ ufuoma rọ tọn ?
Mavọ yen a sa vwọ chọn ihwo efa uko vwo vwo oka rẹ ufuoma tiọyen ?
A ke sa riavwerhen rẹ obọdẹn rẹ ufuoma , ofori nẹ avwanre vwo omafuvwe vẹ ẹwẹn re dọe .
O ji fo nẹ e vwo uvi rẹ oyerinkugbe vẹ ihwo efa .
Marho , ofori nẹ avwanre sikẹrẹ Jihova kpẹkpẹkpẹ .
Mavọ yen e se vwo ru ọtiọyen ?
Fikirẹ ẹnwan rẹ akpeyeren , ihwo buebun rhe vwo ufuoma - a
Avwanre de nyupho rẹ Jihova ji muọghọ kẹ irhi rọyen , ọyena odjephia nẹ avwanre vwẹrosuọ , avwanre je guọnọ dia igbeyan rọyen . ( Jer .
17 : 7 , 8 ; Jems 2 : 22 , 23 ) Jihova ko sikẹrẹ avwanre , ji kẹ avwanre ufuoma rẹ ubiudu .
Aizaya 32 : 17 da ta : “ Erere rẹ ọvwata kọ dia ufuoma , otọ rẹ ọvwata , kẹ ofuvwegbe kugbe ẹro ẹvwọsuọ bẹdẹ . ”
E se vwo obọdẹn rẹ ufuoma siẹrẹ e de nyupho rẹ Jihova vwo nẹ otọ rẹ ubiudu rhe . ​ — Aiz .
48 : 18 , 19 .
Orọnvwọn ọfa rẹ Jihova vwọ chọn avwanre uko rere e se vwo vwo obọdẹn rẹ ufuoma , ọyen ẹwẹn ọfuanfon rọyen ro siobọnu kẹ avwanre . ​ — Iruo 9 : 31 .
Ufuoma yen orọnvwọn rerha rẹ ọyinkọn Pọl djunute usun rẹ “ omamọ rẹ [ “ ẹwẹn , ” NW ] na . ”
( Gal . 5 : 22 , 23 ) Ọtiọyena , ofori nẹ avwanre vwẹ uphẹn kẹ ẹwẹn rẹ Ọghẹnẹ nẹ o sun avwanre , rere e se vwo vwo obọdẹn rẹ ufuoma .
E gbe jẹ a fuẹrẹn idjerhe ivẹ rẹ ẹwẹn ọfuanfon na sa vwọ chọn avwanre uko vwo vwo ufuoma .
Ẹsosuọ , e se vwo ufuoma siẹrẹ e de se Ọbe Ọfuanfon na kẹdẹ kẹdẹ .
( Une 1 : 2 , 3 ) Avwanre da ghwọrọ ọke vwo roro kpahen obo re se nẹ Baibol na rhe , ẹwẹn rẹ Ọghẹnẹ kọ chọn avwanre uko vwọ riẹn iroro rẹ Jihova vwẹ ẹdia sansan .
Kerẹ udje , ọ cha nẹrhẹ a riẹn oborẹ Jihova vwọ dia ohwo rẹ ufuoma kugbe oboresorọ o vwo ni ufuoma ghanghanre .
Avwanre de nene udje rọyen , ke se vwo ufuoma vwẹ akpeyeren rẹ avwanre vwọ vrẹ obo ri jovwo . ​ — Isẹ 3 : 1 , 2 .
Ọrivẹ , e jẹ avwanre yare ẹwẹn ọfuanfon mie Jihova womarẹ ẹrhovwo .
( Luk 11 : 13 ) O veri nẹ a da nokpẹn rẹ ukẹcha mie , “ Ufuoma rẹ Ọghẹnẹ rọ nọ ẹruọ ejobi , kọ yọnrọn udu vẹ iroro rẹ [ avwanre ] vwi Kristi Jesu . ”

( Fil .
4 : 6 , 7 ) Avwanre da vwẹ ọkieje vwọ nokpẹn rẹ ukẹcha rẹ ẹwẹn ọfuanfon rẹ Ọghẹnẹ , Jihova kọ cha kẹ avwanre ufuoma gbidiki rọ dia obo rọ vwọ kẹ igbeyan rọyen . ​ — Rom 15 : 13 .
Mavọ yen ihwo evo vwo ru nene uchebro rẹ Baibol nana , ji ru ewene rọ rhe nẹrhẹ ayen vwo obọdẹn rẹ ufuoma , ji vwo ufuoma vẹ Jihova kugbe ihwo efa ?
Iniọvo evo ri “ fobọ muẹ ophu ” jovwo , chirakon nene ihwo efa yerẹn kuẹgbe vwọrẹ ufuoma vẹ aghwanre enẹna , ayen ji ruẹse .
* ( Isẹ 29 : 22 ) A mrẹ udje rẹ ọnana womarẹ iniọvo ivẹ re davwẹngba vwo siobọnu ophu ji nene ihwo efa yerin kugbe vwọrẹ ufuoma .
E se vwo ufuoma siẹrẹ e de nene irhi rẹ Baibol , ji nẹrhovwo vwọ kẹ ukẹcha rẹ ẹwẹn ọfuanfon rẹ Ọghẹnẹ
David vwo uruemu ọbrabra ro djobọte oka rẹ eta ri nẹ unu rọyen cha .
Tavwen ọ ke rhe vwomakpahotọ kẹ Jihova , ọ vwẹ kohwo kohwo vwo guẹdjọ , ọ je ta eta ebrabra kẹ ihwo rẹ orua rọyen .
Ọke vwọ yanran na , David da rhe mrẹvughe nẹ ofori nẹ ọyen kuobọrhẹriẹ rere ọ dia ohwo rẹ ufuoma .
Mavọ yen ufuoma wan te David obọ ?
Ọ da ta : “ Ke me vwẹ irhi rẹ Baibol vwo ruiruo vwẹ akpeyeren mẹ , ọyena chọn vwẹ uko vwo muọghọ kẹ ihwo rẹ orua mẹ , ayen da je muọghọ kẹ vwẹ . ”
Asan rẹ Rachel dia ghwanre , djobọte mamọ .
Ọ da ta : “ Me vẹ ophu ọgangan je muabọ te ọke na , kidie e vwiẹ vwẹ vwẹ uwevwin rẹ ihwo de muophu mamọ . ”
Die yen chọn rọ uko vwọ dia ohwo rẹ ufuoma ?
Ọ da kpahen , “ Kọke kọke yen me vwọ nokpẹn rẹ ukẹcha rẹ Jihova womarẹ ẹrhovwo . ”
Obo re phia kẹ David vẹ Rachel , nẹrhẹ a mrẹvughe nẹ ufuoma se te ohwo obọ siẹrẹ a da vwẹ irhi rẹ Baibol vwo ruiruo , ji nokpẹn rẹ ukẹcha rẹ ẹwẹn ọfuanfon rẹ Ọghẹnẹ .
Ọnana ghwa odjephia nẹ , e se vwo ufuoma rẹ ubiudu ro che toroba uvi rẹ oyerinkugbe vwevunrẹ orua rẹ avwanre kugbe ukoko na , dede nẹ avwanre yerẹn vwẹ akpọ rọ vọnre vẹ okpetu .
Jihova bru avwanre uche nẹ , e jẹ avwanre “ vẹ ohwo ọvuọvo ghwọ - ọ . ”
( Rom 12 : 18 ) E se ghini nene kohwo kohwo yerin kugbe vwọrẹ ufuoma ?
Erere vọ yen che norhe siẹrẹ a da davwẹngba vwọ rhuẹrẹ ẹghwọ ?
Womarẹ aghwoghwo rẹ avwanre , avwanre durhie ihwo nẹ ayen rhe mrẹ erere vwo nẹ ovuẹ rẹ ufuoma ro shekpahen Uvie rẹ Ọghẹnẹ rọ cha na .
( Aiz . 9 : 6 , 7 ; Mat .
24 : 14 ) Ọ vwerhoma nẹ ihwo buebun rhiabọreyọ ovuẹ na .
Ihwo tiọyena rha rioja rẹ omaemuophiyọ ọgangan yẹrẹ muophu ọgangan fikirẹ oborẹ ayen rhiẹromrẹ vwẹ akpọ na - a .
Ukperẹ ọtiọyen , ovuẹ na nẹrhẹ ayen se vwo uvi rẹ iphiẹrophiyọ kpahen obaro na , o ji mu ayen vwọ “ guọnọ ufuoma , [ ji ] vwọ tua . ” ​ — Une 34 : 14 .
Jẹ , ọ dia ihwo eje yen ghwa rhiabọreyọ ovuẹ na ichichiyi na - a .
( Jọn 3 : 19 ) Dedena , ẹwẹn ọfuanfon na chọn avwanre uko vwo ghwoghwo ota kẹ ayen vwọrẹ ufuoma vẹ ọghọ .
Ọtiọyena , ka sa tanẹ avwanre nene uchebro nana rẹ Jesu vwọphia vwẹ Matiu 10 : 11 - 13 kpahen aghwoghwo : “ Ovwan de te uwevwi we yere .
Ọ da dia uwevwi ro fori , ufuoma rẹ ovwan kọ dajo : o rhe fo - o , ufuoma rẹ ovwan ko rhivwi bru ovwan rhe . ”
E de nene uchebro rẹ Jesu , ke se nẹ etiyin vwọrẹ ufuoma . Ọyena kọ nẹrhẹ uphẹn se rhiephiyọ ra vwọ chọn ohwo na uko vwẹ ọke ọfa .
E se toroba ufuoma siẹrẹ e de muọghọ kẹ ihwo ri suẹn , ji te i ri vwọsua iruo rẹ avwanre dede .
Kerẹ udje , fikirẹ utuoma rẹ ihwo buebun vwo kpahen avwanre , usuon rẹ ẹkuotọ ọvo vwẹ Africa rha rhọnvwe ghwobọphiyọ ebabọn rẹ Eguan Ruvie rẹ avwanre - e .
Rere a sa vwọ rhuẹrẹ ota na phiyọ vwọrẹ ufuoma , e de ji oniọvo ọvo rọ gare kerẹ imishọnare vwẹ ẹkuotọ na jovwo , bru ambasadọ rẹ ẹkuotọ rẹ Africa na ra vwẹ London , England .
E jiro yanran re dje kẹ ohwo na nẹ iruo rẹ aghwoghwo rẹ Iseri rẹ Jihova ruẹ vwẹ ẹkuotọ rọyen , dia ọ rẹ ozighi - i .
Die kọyen nẹ obuko rọyen rhe ?
Oniọvo na da ta : “ Mi vwo te asan re de dede erhorha ri bru ayen rhe , fikirẹ osẹnvwe rẹ aye rọ wian vwẹ etiyin na , ẹwẹn mẹ da vuẹ vwẹ nẹ ọyen ohwo rẹ ephẹrẹ ọvo ri mi yonori vwẹ ọke ọvo rọ wanre .
Me vwọ vwẹ ephẹrẹ na vwo yeren , o de gbe unu mamọ .
Ọ da nọ , ‘ die yen mu we rhe ? ’ Me da vwẹ unu kpotọ vuẹ nẹ me guọnọ mrẹ ambasadọ na .
Ọ da ghwa vwẹ ifonu se ọshare na .
Ọshare na vwọ rhe , ọ da vwẹ ephẹrẹ rẹ iniọvo na vwo yeren uvwe .
Ukuotọ rọyen , ọ da nabọ kerhọ kẹ vwẹ .
Mi de dje kẹ nẹ iruo rẹ avwanre dia ọ rẹ ozighi - i . ”
Kidie nẹ oniọvo na brọghọ phiyọ ayen oma , ji vwẹ unu kpotọ djisẹ rẹ erọnvwọn eje kẹ ayen , ayen rhe muophu kpahen iruo rẹ avwanre ọfa - a .
Ọke vwọ yanran na , usuon na da ghwobọphiyọ iruo rẹ ebabọn rẹ avwanre .
Ọma nabọ vwerhen iniọvo na fikirẹ ufuoma ro rhi te ayen obọ !
Vwọrẹ uyota , erere ghini herọ gbidiki siẹrẹ e de muọghọ kẹ ihwo efa .
Ufuoma , ọyen ọvo usun rẹ erere ro se norhe .
Nonẹna , idibo rẹ Jihova riavwerhen rẹ iparadaisi rẹ ẹwẹn , rọ dia oyerinkugbe rẹ ufuoma rẹ ayen vwori .
Wo se toroba ufuoma yena siẹrẹ wọ da davwẹngba vwo dje ẹbẹre nana rẹ omamọ rẹ ẹwẹn rẹ ọfuanfon na phia vwẹ akpeyeren wẹn .
Marho kparobọ , ọ cha nẹrhẹ wo se sikẹrẹ Jihova , ji vwo ebruphiyọ vẹ ufuoma rẹ bẹdẹ bẹdẹ vwẹ akpọ kpokpọ rọ cha na . ​ — 2 Pita 3 : 13 , 14 .
Ẹse - eruo , ọyen uruemu ọfa ra cha ta ota kpahen vwẹ uyovwinrota nana ro shekpahen omamọ rẹ ẹwẹn ọfuanfon rẹ Ọghẹnẹ .
“ Iri she phihọ otọ esiri na . . . vwẹ evun rẹ erhiori ayen da mọ ubi . ” ​ — LUK 8 : 15 .
UNE : 68 , 72
Diesorọ ofu vwo dje avwanre siẹrẹ ihwo buebun vwẹ ẹkuotọ rẹ avwanre de ghwoghwo , rha rhọnvwa kerhọ - ọ ?
Diesorọ o vwo mu avwanre ẹro nẹ avwanre eje sa mọ ubi vwevunrẹ iruo rẹ aghwoghwo na ?
Die yen sa nẹrhẹ avwanre vwẹ ọkieje vwọ mọ ubi vẹ erhiorin ?
1 , 2 . ( a ) Diesorọ udje rẹ ihwo ri fuevun wian ẹkuotọ rẹ ihwo buebun rhọnvwa kerhọ - ọ vwo phiuduphiyọ avwanre awọ ?
( Ni uhoho rẹsosuọ na . ) ( b ) Die yen Jesu ta kpahen ihwo rẹ ‘ orere rẹ obọ rọyen ’ ?
( Ni eta rehẹ obotọ na . )
SERGIO VẸ OLINDA , ayen aye gbẹ ọshare re ga kerẹ ekobaro vwẹ ẹkuotọ rẹ United States . Ayen vrẹ ẹgbukpe 80 re .
Jẹ , uvwre ọke ọvo rhire na , ayen rha sa yan oyan ogrongro - on , fikirẹ awọ rọ miavwan ayen .
Dedena , vwo nene ẹkuruemu rayen vwẹ ikpe buebun rhire na , omarẹ ughọjọ ighwrẹn rẹ kurhiọke kurhiọke yen ayen vwo kpo asan ọvo rẹ ihwo wan mamọ vwevunrẹ orere na .
Ayen me domaji vwẹ asan ọvo rọ kẹrẹ asan ra da rua imoto . Etiyin kọyen ayen da vwẹ ẹbe kẹ ihwo re wanvrẹ .
Dede nẹ ihwo buebun davwerhọ raye - en , jẹ ayen rhọnvwe dobọji - i .
Ayen nabọ hwẹ kẹ ihwo re wanvrẹ .
Oghẹruvo de te , ayen me jomaotọ yan kpo .
Ẹkẹvuọvo , vwẹ ughọjọ ighwrẹn urhiọke rẹ ẹdẹ rivẹ , ayen me rhoma ton iruo na phiyọ .
Nẹ ukpe fiẹ ukpe , ẹdẹ esan vwẹ kudughwrẹn kudughwrẹn yen ayen vwo ghwoghwo vwẹ etiyin kurhiọke kurhiọke .
Kerẹ Sergio vẹ Olinda , vwẹ ikpe buebun rhire na yen iniọvo buebun ji vwo ghwoghwo vwẹ ẹkuotọ rẹ ihwo buebun rhọnvwa kerhọ - ọ .
Ọ da dia ọtiọyen yen ẹkuotọ wẹn je hepha , avwanre vwẹ uphẹn nana vwọ kpẹvwẹ owẹ fikirẹ erhiorin wẹn .
* Evun - ẹfuọn wẹn , ọyen esiri rẹ uduephiophiyawọ kẹ ihwo buebun , tobọ ji te iniọvo rehẹ ukoko na krire .
Jokaphiyọ eta nana rẹ iniruo okinriariẹ evo tare : “ Mẹ vẹ iniọvo tiọyen ri fuevun da wian kuẹgbe , udje rayen nẹrhẹ oruru mẹ rhoma ganphiyọ . ”
“ Evun - ẹfuọn rayen na chọn vwẹ uko vwo vwo erhiọrin vẹ uduefiogbere vwẹ iruo mẹ . ”
“ Udje rayen sasa ubiudu mẹ . ”
Enọ erha vọ yen a cha kpahenphiyọ , kẹ diesorọ ?
Asaọkiephana , e jẹ a kpahenphiyọ enọ erha nana re cha chọn avwanre uko vwo fiudugberi ruiruo rẹ aghwoghwo na te oba : Die yen sa nẹrhẹ ofu dje avwanre ọkiọvo ?
Mavọ yen a sa vwọ mọ ubi ?
Die yen cha nẹrhẹ a sa vwẹ ọkieje vwọ mọ ubi vẹ erhiorin ?
( a ) Mavọ yen uruemu rẹ ihwo rẹ Ju na djobọte Pọl wan ?
( b ) Diesorọ uruemu rayen na vwọ da ?
Ọ dia dianẹ o vwo ọke ọvo rẹ ofu vwo dje we fikirẹ ihwo rẹ ẹkuotọ wẹn re rhọnvwa kerhọ - ọ , ku wọ sa nabọ vwo ẹruọ rẹ enuebro rẹ ọyinkọn Pọl .
Ọ nabọ chọn ihwo buebun uko vwọ dia idibo rẹ Jesu vwẹ uvwre rẹ omarẹ ẹgbukpe 30 rọ ghwọrọ vwo ruiruo rẹ aghwoghwo rọyen .
( Iruo 14 : 21 ; 2 Kọr . 3 : 2 , 3 ) Dedena , ihwo rẹ Ju buebun rhọnvwe kurhẹriẹ - ẹ .
Ukperẹ ọtiọyen , ayen da vwẹ abọ fa erhọ kẹ eta rẹ Pọl , evo tobọ ji mu kpahọn .
( Iruo 14 : 19 ; 17 : 1 , 4 , 5 , 13 ) Mavọ yen uruemu rayen na djobọte Pọl wan ?
Ọ da ta : “ Me ta uyota vwẹ evun ri Kristi . . . nẹ osọnọ rẹ ivun emiovwo vọn udu mẹ . ”
( Rom 9 : 1 - 3 ) Diesorọ ivun vwo miovwo ?
Kidie o mu ẹwẹn rọyen eje phiyọ iruo rẹ aghwoghwo na .
Ẹguọnọ ro vwo kpahen ihwo rẹ Ju , yen muro vwo ghwoghwo ota kẹ ayen .
Kọyensorọ ọ vwo da mamọ nẹ ayen sen arodọnvwẹ rẹ Ọghẹnẹ .
( a ) Die yen muẹ avwanre vwo ghwoghwo ota kẹ ihwo ?
( b ) Diesorọ ofu vwo dje avwanre ọkiọvo ?
Kerẹ Pọl , ẹguọnọ yen ji muẹ avwanre vwo ghwoghwo ota kẹ ihwo . ( Mat . 22 : 39 ; 1 Kọr .
11 : 1 ) Diesorọ ?
Oborẹ avwanre rhiẹromrẹ vwẹ akpeyeren , chọn avwanre uko vwọ mrẹvughe nẹ ebruphiyọ buebun cha vwọ kẹ ihwo ri brorhiẹn rẹ ayen vwọ ga Jihova .
E de roro kpahen ihwo rehẹ ẹkuotọ rẹ avwanre de ghwoghwo , avwanre sa ta : ‘ Mane ka sa chọn ayen uko vwọ riẹn obo re va ayen abọ na ! ’
Ọnana yen muẹ avwanre vwo durhie ayen kọke kọke nẹ ayen rhi yono kpahen Jihova kugbe ọhọre rọyen vwọ kẹ ihworakpọ .
Kọ ghwa họhọ nẹ avwanre ta kẹ ayen : ‘ Avwanre ghwa uvi okẹ bru ovwan rhe .
Biko , ovwan reyọ mie avwanre . ’
Kọyensorọ ọ vwọ ‘ da avwanre te udu ’ ọke rẹ ayen da sen aghwoghwo rẹ avwanre .
Ivun emiovwo rẹ avwanre dia fikirẹ jẹ esegbuyota evwo - o , ẹkẹvuọvo , kidie nẹ avwanre mu ẹwẹn rẹ avwanre eje phiyọ aghwoghwo na .
Ọtiọyena , e se vwo erhiorin dede nẹ ofu dje avwanre .
Elena rọ dia ọkobaro rọhẹ ẹgbukpe 25 , djisẹ rẹ ẹwẹn ro rhe avwanre eje , ọke rọ vwọ ta : “ Iruo rẹ aghwoghwo na pha gangan .
Jẹ , o vwo iruo ọfa ro yovwin te - e . ”
Onọ vọ yen a cha kpahenphiyọ , kẹ die yen cha chọn avwanre uko vwọ kpahenphiyọ onọ na ?
Diesorọ o vwo mu avwanre ẹro nẹ a sa mọ ubi , o toro asan re de ghwoghwo - o ?
A vwọ kpahenphiyọ onọ yena , jẹ a fuẹrẹn itẹ ivẹ rẹ Jesu kperi ọke rọ vwọ ta ota kpahen oboresorọ a vwọ “ mọ ubi . ” ( Mat .
13 : 23 ) Ọrẹsosuọ na shekpahen vain .
( a ) Ono yen “ ọghwẹrẹ na , ” “ vain na , ” kugbe “ oghọn na ” ?
( b ) Onọ vọ yen a cha kpahenphiyọ ?
Se Jọn 15 : 1 - 5 , 8 .
Jokaphiyọ eta nana rẹ Jesu vuẹ idibo rọyen : “ Vwẹ oma rẹ ọnana kọye a vwọ vwẹ urinrin kẹ Ọsẹ mẹ rere ovwan vwọ mọ ibi buebu , ọtiọye kọye e vwo dje phia nẹ ovwan idibo mẹ . ”
Jesu tare nẹ ọyen yen “ uvi ri vain ” na , Jihova yen “ ọghwẹrẹ na , ” idibo rọyen ke rha “ eghọn na . ”
* Kẹ , die yen ibi rẹ idibo rọyen cha mọ na mudiaphiyọ ?
Dede nẹ Jesu ghwa ta oborẹ ubi rẹ idibo rọyen cha mọ na mudiaphiyọ - ọ , jẹ o djunute erọnvwọn evo re sa chọn avwanre uko vwọ kpahenphiyọ onọ yena .
( a ) Diesorọ ubi na cha sa dia ihwo ra vwẹ ukẹcha kẹ vwọ dia idibo rẹ Jesu - u ?
( b ) Die yen a sa ta kpahen kemu kemu rẹ Jihova vuẹ avwanre nẹ e ru ?
Vwọ kpahen Ọsẹ rọyen , Jesu da ta : “ Oghọn koghọn mẹ rọ mọ ubi - i , [ ko ] sio no . ”
Kọyen Jihova cha reyọ avwanre phiyọ idibọ rọyen siẹrẹ avwanre da mọ ibi .
( Mat . 13 : 23 ; 21 : 43 ) Ọtiọyena , ọ dia e vwo yono ihwo vwọ dia idibo rẹ Jesu yen ibi ra cha mọ na mudiaphiyọ - ọ . ( Mat .
28 : 19 ) Kidie ọ da dia ọtiọyen , kọyen iniọvo ri fuevun ga vwẹ asan rẹ ihwo rhọnvwa kerhọ na - a , ke cha họhọ eghọn rẹ Jesu tare nẹ e sa mọ ibi - i .
Jẹ , avwanre riẹnre nẹ iroro yena cha sa gba - a !

Jihova cha sa vwẹ ọyena vwo brorhiẹn ku avwanre - e , kidie avwanre vwo ogangan ra vwọ gba ihwo vwọ dia idibo rẹ Jesu - u .
Jihova cha sa vuẹ avwanre nẹ e ru obo re vrẹ avwanre oma - a . ​ — Urhi 30 : 11 - 14 .
( a ) Iruo vọ yen a da guọnọ nẹ avwanre mọ ibi ?
( b ) Itẹ vọ yen a cha fuẹrẹn , kẹ diesorọ ?
Die kọyen ubi ra cha mọ na mudiaphiyọ ?
O muẹro dẹn nẹ ubi na cha sa dia obo re vrẹ avwanre oma - a .
Iruo vọ yen a da guọnọ nẹ avwanre “ mọ ibi ” ?
Vwevunrẹ iruo rẹ aghwoghwo rẹ iyẹnrẹn esiri rẹ Uvie rẹ Ọghẹnẹ .
* ( Mat . 24 : 14 ) Avwanre riẹn ọnana fikirẹ oborẹ Jesu tare vwẹ itẹ ro kperi kpahen ọghwẹrẹ ọvo .
Ja fuẹrẹn itẹ na .
( a ) Vwevunrẹ itẹ nana , die yen ubi vẹ otọ na mudiaphiyọ ?
( b ) Die yen ugbẹn rẹ ọka sa mọ ?
Se Luk 8 : 5 - 8 , 11 - 15 .
Vwẹ itẹ rẹ ọghwẹrẹ na , ekankọn na mudiaphiyọ “ Ota rẹ Ọghẹne ” yẹrẹ ovuẹ rẹ Uvie na .
Otọ na mudiaphiyọ ubiudu rẹ ihworakpọ .
Okankọn ro she phiyọ otọ esiri na , nabọ tan awọ muotọ , ọ da djẹ , o de rhi hirhephiyọ ugbẹn rẹ ọka kirobo re se dje .
Ọ “ da mọ emamọ uri vware uri . ”
Kẹ , die yen ugbẹn rẹ ọka sa mọ ?
Ugbẹn efa se yoro nẹ evun rọyen rhe ?
Ẹjo . Ukperẹ ọtiọyen , ibi kpokpọ yen ọ cha mọ .
Ibi na yen che hirhephiyọ ugbẹn efa ọke vwọ yanran na .
Vwẹ itẹ nana , ubi okankọn ọvo mọ ujorin .
Mavọ yen ọyena vwo djobọte iruo rẹ aghwoghwo rẹ avwanre ?
Idjerhe vọ yen a sa vwọ vwẹ “ erhiori ” “ mọ ubi ” ?
( Ni ẹkorota 11 )
( a ) Mavọ yen itẹ rẹ ọghwẹrẹ na vwo shekpahen iruo rẹ aghwoghwo na ?
( b ) Mavọ yen a sa vwọ ma ibi kpokpọ rẹ Uvie na ?
Kerẹ udje , ọke rẹ esẹ vẹ ini rẹ avwanre yẹrẹ iniọvo efa vwo yono avwanre kpahen Uvie na , kọ ghwa họhọ nẹ ayen kọn ubi phiyọ otọ esiri .
Oma da nabọ vwerhen ayen ọke rẹ ovuẹ rẹ Uvie na rọ họhọ ubi na , vwọ tan awọ muotọ vwevunrẹ ubiudu rẹ avwanre .
Kirobo rẹ ubi na ro evunrẹ otọ vwẹ itẹ rẹ Jesu na , eriyin avwanre je rhiabọreyọ ovuẹ rẹ Uvie na , avwanre da sẹro rọyen phiyọ ubiudu .
Ukuotọ rọyen , ọ da djẹ phia , o de rhi hirhephiyọ ugbẹn rẹ ọka rọ nabọ ghwo te ẹdia rọ vwọ mọ ibi .
Ibi yen ugbẹn rẹ ọka sa mọ , ọ dia ugbẹn ọfa - a . Eriyin na , ibi kpokpọ rẹ Uvie na yen avwanre ji mọ , ọ dia idibo kpokpọ - ọ .
* Mavọ yen a sa vwọ mọ ibi kpokpọ rẹ Uvie na ?
Kọke kọke rẹ avwanre de ghwoghwo ovuẹ rẹ Uvie na kẹ ihwo , a sa tanẹ ibi ra kọn phiyọ ubiudu rẹ avwanre yen avwanre hra .
( Luk 6 : 45 ; 8 : 1 ) Ọtiọyena , itẹ nana yono avwanre nẹ a sa ‘ mọ ubi vwẹ evun rẹ erhiori ’ siẹrẹ e de ghwoghwo ovuẹ rẹ Uvie na ọkieje .
( a ) Die yen e se yono vwo nẹ itẹ rẹ vain vẹ ọghwẹrẹ na ?
( b ) Mavọ yen o djobọte we wan ?
Die yen e se yono vwo nẹ itẹ rẹ vain vẹ ọghwẹrẹ rẹ Jesu kperi ?
Itẹ ivẹ na nẹrhẹ a riẹn nẹ evun - ẹfuọn rẹ avwanre yen a cha vwọ riẹn sẹ avwanre mọ ibi , ọ dia uruemu rẹ ihwo djephia kpahen aghwoghwo rẹ avwanre - e .
Pọl ji kanrunumu ẹkpo yena ọke rọ vwọ ta : “ Ọ vuẹ osa rọye ri gbe vwo kirobo rẹ iruo rọye teri . ” ( 1 Kọr .
3 : 8 ) Iruo na yen e che ni vwọ hwosa kẹ avwanre , ọ dia erere ro nẹ evun rọyen rhe - e .
Matilda rọ ga kerẹ ọkobaro vwẹ uvwre rẹ ẹgbukpe 20 rhire na da ta : “ Ọ vwerhoma me vwọ riẹn nẹ Jihova cha hwosa phiyọ ẹgbaẹdavwọn rẹ avwanre . ”
13 , 14 .
Vwo nene obo re si phiyọ Rom 10 : 1 , 2 , die nẹrhẹ Pọl ghwoghwo ota kẹ ihwo rẹ Ju re rhọnvwa kerhọ - ọ ?
Die yen sa nẹrhẹ a mọ ibi vẹ erhiorin ọkieje ?
Kirobo ra tarọ jovwo , ofu dje Pọl fikirẹ ihwo rẹ Ju re rhọnvwe kerhọ kẹ ovuẹ rẹ Uvie na - a .
Dedena , ọ kpairoro vrẹ aye - en .
Jokaphiyọ eta nana rọ rhe ta kpahen ayen vwevunrẹ ọbe ro si vwo rhe Inenikristi rehẹ Rom : “ Udu mẹ guọnọre nẹ me nẹ ẹrhovwo kẹ Ọghẹnẹ fiki rẹ esivwo rẹ ihwo mẹ .
Mi se se oseri nẹ oruru rẹ ẹga rẹ Ọghẹnẹ rhe ayen , ẹkẹvuọvo idjerhe rẹ ughẹnghẹn kọye ayen neneri . ”
( Rom 10 : 1 , 2 ) Die yen Pọl djunute nẹ ọyen chọn rọ uko vwo muomaphiyọ iruo rẹ aghwoghwo na ?
Ẹsosuọ , Pọl ta oboresorọ o vwo ghwoghwo kẹ ayen ghene .
Ghwa oborẹ “ udu [ rọyen ] guọnọre . ”
Ọ guọnọre nẹ ayen vwo usivwin .
( Rom 11 : 13 , 14 ) Ọrivẹ , ọ tare nẹ ọyen “ nẹ ẹrhovwo kẹ Ọghẹnẹ fiki rẹ esivwo ” rayen .
Ọ nẹrhovwo rhe Jihova nẹ ọ chọn ayen uko vwo rhiabọreyọ ovuẹ rẹ Uvie na .
Ọrerha , Pọl da je ta : “ Oruru rẹ ẹga rẹ Ọghẹnẹ rhe ayen . ”
Kọyen Pọl tẹnrovi erhuvwu rọhẹ oma rẹ ihwo na .
Ọtiọyena , a da sa chọn ihwo uko vwo ru ewene , kẹ ayen che hirhephiyọ idibo rẹ Kristi ri vwo oruru , kirobo rọ je phia kẹ Pọl .
Mavọ yen a sa vwọ vwẹrokere Pọl ?
Djudje evo .
Mavọ yen a sa vwọ vwẹrokere Pọl ?
Ẹsosuọ , e jẹ avwanre vwo owenvwe ra vwọ guọnọ ihwo “ buebu re ve arhọ ri bẹdẹ na kẹ . ”
Ọrivẹ , e ja nẹrhovwo rhe Jihova nẹ o rhie ubiudu rẹ ihwo ri vwo ẹwẹn esiri rere ayen se vwo rhiabọreyọ ovuẹ rẹ Uvie na .
( Iruo 13 : 48 ; 16 : 14 ) Silvana rọ ga kerẹ ọkobaro vwẹ ikpe ri joma te 30 re na da ta : “ Tavwen mi ki kpo ota eghwoghwo , me nẹrhovwo rhe Jihova nẹ ọ chọn vwẹ uko vwọ vwẹ ẹro abavo vwo ni iruo na . ”
O ji fo nẹ a nẹrhovwo rhe Ọghẹnẹ nẹ ọ vwẹ emekashe rọyen vwo sun avwanre kpo asan ra da sa mrẹ ihwo re guọnọ vwo arhọ . ( Mat .
10 : 11 - 13 ; Ẹvwọ . 14 : 6 ) Robert rọ ga kerẹ ọkobaro vwẹ ikpe re vrẹ 30 re , da ta : “ Ọ vwerhoma nẹ mẹ vẹ emekashe re riẹn obo re phia vwẹ akpeyeren rẹ ihwo mi brẹ ra na yen wian kuẹgbe . ”
Ọrerha , ofori nẹ a vwẹ ẹro abavo vwo ni ihwo na .
Carl rọ dia ọkpako ukoko ro bromaphiyame vrẹ ẹgbukpe 50 re , da ta : “ Me nabọ frẹkotọ guọnọ obo re cha chọn vwẹ uko vwọ riẹn ẹwẹn ro rhe ihwo na , erọnvwọn kerẹ emehwẹ rẹ ayen hwẹre , oborẹ opharọ rayen sasa te , yẹrẹ oghẹrẹ enọ rẹ ayen nọre , sa chọn vwẹ uko vwọ riẹn ọnana . ”
Vwọrẹ uyota , avwanre sa mọ ibi vẹ erhiọri kirobo rẹ Pọl ruru .
16 , 17 . ( a ) Die yen e se yono vwo nẹ uchebro rọhẹ Aghwoghwo 11 : 6 ?
( b ) Djudje rẹ oborẹ iruo rẹ avwanre se djobotẹ ihwo ri nughe rẹ avwanre .
Ọ da tobọ họhọ nẹ ovuẹ rẹ Uvie na te ihwo na ubiudu - u , wọ vwẹ ẹro kueku vwo nẹ iruo rẹ avwanre ruẹ na - a .
( Se Aghwoghwo 11 : 6 . )
Vwọrẹ uyota , ihwo buebun nẹ avwanre sua dede nẹ ayen kerhọ - ọ .
Ayen mrẹ osẹnvwe rẹ avwanre , eriyin ji te uvi uruemu vẹ omavwerhovwẹn ro rhe avwanre .
Ọke vwọ yanran na , uruemu rẹ avwanre sa nẹrhẹ ihwo evo rhe mrẹvughe nẹ ẹro rẹ ayen vwo ni avwanre jovwo na chọre .
Sergio vẹ Olinda re djunute vwẹ ọtonphiyọ rẹ uyono nana , mrẹ ọnana vughe .
Sergio da ta : “ Ọke ọvo rhi vwo te , fikirẹ ọga , vwẹ uvwre rẹ ọke ọvo avwanre rhe se kpo asan rẹ avwanre de ghwoghwo na - a .
Avwanre vwọ rhoma ra , ihwo re wanvrẹ ke nọ avwanre sẹ , ‘ Die nyori ?
Avwanre rhẹro rẹ ovwan bẹn . ’
” Vẹ emehwẹ phiẹphiẹphiẹ , Olinda da ta : “ Ihwo ri djẹ imoto wanvrẹ ki djuobọ kẹ avwanre , jẹ ayen kpare unu vwo yeren avwanre nẹ , ‘ Ovwan kobowian ! ’
Ihwo buebun da reyọ imagazini mie avwanre . ”
O gbe Sergio vẹ Olinda unu mamọ ọke rẹ ọshare ọvo vwọ domaji , ọ da vwẹ ekrun rẹ idodo kẹ ayen , ọ da je kpẹvwẹ ayen fikirẹ iruo rẹ ayen ruẹ .
Diesorọ wọ vwọ guọnọ vwẹ “ erhiori ” “ mọ ubi ” ?
Vwọrẹ uyota , avwanre ihwo eje se vwobọ vwẹ iruo nana rọ cha dia “ iseri kẹ ẹgborho na ejobi , ” takpe nẹ a “ kẹkẹ obọ ” kọn ekankọn rẹ Uvie na - a . ( Mat .
24 : 14 ) Ọ rọ ma rho , oma cha nabọ vwerhen avwanre nẹ Jihova ni avwanre ghanghanre , kidie o vwo ẹguọnọ rẹ ihwo ejobi ri vwẹ “ erhiori ” vwọ “ mọ ubi ” !
Jesu tobọ je tanẹ ọ lọhọre re vwo ghwoghwo ota kẹ ihwo rẹ “ orere rẹ obọ rọye - e . ” A niyẹnrẹn rẹ ota nana vwẹ ẹbe ẹne re si ikuegbe rẹ Jesu phiyọ . ​ — Mat .
13 : 57 ; Mak 6 : 4 ; Luk 4 : 24 ; Jọn 4 : 44 .
Dede nẹ eghọn rẹ urhe na mudiaphiyọ ihwo ri che kpo obo odjuvwu , jẹ o vwo emu buebun rẹ idibo rẹ Ọghẹnẹ ejobi se yono nẹ itẹ nana rhe .
Dede nẹ ra vwọ “ mọ ibi ” ji churobọ si “ omamọ rẹ [ “ ẹwẹn ọfuanfon , ” NW ] na ” re che djephia , omamọ rẹ “ ẹbẹrunu rẹ avwanre ” yẹrẹ aghwoghwo rẹ Uvie na yen a cha tẹnrovi vwẹ uyono nana vẹ ọ rọ cha . ​ — Gal .
5 : 22 , 23 ; Hib .
13 : 15 .
Vwẹ ọke efa , Jesu vwẹ ẹkọn vẹ evuon vwo djisẹ rẹ ẹgbaẹdavwọn ra vwọ chọn ihwo uko vwọ dia idibo . ​ — Mat .
9 : 37 ; Jọn 4 : 35 - 38 .
“ Vwẹ oma rẹ ọnana kọye a vwọ vwẹ urinrin kẹ Ọsẹ mẹ rere ovwan vwọ mọ ibi buebu , ọtiọye kọye e vwo dje phia nẹ ovwan idibo mẹ . ” ​ — JỌN 15 : 8 .
UNE : 53 , 60
Die yen Baibol na tare rọ nẹrhẹ avwanre muomaphiyọ iruo rẹ aghwoghwo na ?
Diesorọ o vwo fo nẹ a karophiyọ obo ri muẹ avwanre vwo ghwoghwo ?
Die yen nẹrhẹ avwanre se chirakon vwẹ iruo rẹ aghwoghwo na ?
1 , 2 . ( a ) Die yen Jesu vuẹ idibo rọyen tavwen o ki ghwu ?
( Ni uhoho rẹsosuọ na . ) ( b ) Diesorọ o vwo fo nẹ a karophiyọ oboresorọ avwanre vwo ghwoghwo ?
( c ) Die yen a cha fuẹrẹn ?
JESU nene idibo rọyen ta ota ọke grongron vwẹ ason rọ koba tavwen o ki ghwu , ọ da kẹ ayen imuẹro nẹ ọyen vwo ẹguọnọ rayen mamọ .
Ọke vuọvo yena yen o ji vwo kpe itẹ kẹ ayen kpahen vain , rẹ avwanre nabọ fuẹrẹn vwẹ uyono rọ wanre na .
Womarẹ itẹ yena , Jesu da vwẹ uchebro kẹ idibo rọyen nẹ ayen “ mọ ibi buebu , ” yẹrẹ chirakon ghwoghwo ovuẹ rẹ Uvie na . ​ — Jọn 15 : 8 .
Jẹ , ọ dia oborẹ ayen che ru ọvo yen Jesu vuẹ aye - en , ọ je vue ayen oboresorọ ayen vwo ru ọtiọyen .
Ọ vuẹ ayen oboresorọ ayen vwo muomaphiyọ iruo rẹ aghwoghwo na .
Diesorọ o vwo fo nẹ avwanre fuẹrẹn obo rọ tare ?
Kidie a da riẹn oboresorọ e vwo ghwoghwo , ke se chirakon soseri “ kẹ ẹgborho na ejobi . ” ( Mat .
24 : 13 , 14 ) Ọtiọyena , e gbe jẹ a fuẹrẹn erọnvwọn ẹne rẹ Baibol na tare nẹ ọyen muẹ avwanre vwo ghwoghwo .
Vwọba , a je cha ta ota kpahen erọnvwọn ẹne rẹ Jihova siobọnu kẹ avwanre , re nẹrhẹ e se chirakon mọ ibi .
( a ) Vwo nene obo re si phiyọ Jọn 15 : 8 , die yen emuọvo ro muẹ avwanre vwo ghwoghwo ?
( b ) Vwẹ itẹ rẹ Jesu kperi na , die yen itiẹn na mudiaphiyọ , kẹ diesorọ o vwo fo udje na ?
Orọnvwọn rẹsosuọ ro muẹ avwanre vwo vwobọ vwẹ iruo rẹ aghwoghwo na , ọyen ra vwọ vwẹ urinrin kẹ Jihova ji ru odẹ rọyen fon .
( Se Jọn 15 : 1 , 8 . )
Nosọ nẹ Jesu vwẹ Ọsẹ rọyen Jihova , vwo dje ọghwẹrẹ yẹrẹ ohwo rọ kọn itiẹn .
Ọ vwẹ oma rọyen vwo dje vain yẹrẹ ugbẹn , ọ da rha vwẹ idibo rọyen vwo dje eghọn .
( Jọn 15 : 5 ) Eriyina , itiẹn na ghini fo obo re se vwo dje omamọ rẹ Uvie na rẹ idibo rẹ Jesu mọ .
Jesu da ta kẹ iyinkọn rọyen : “ Vwẹ oma rẹ ọnana kọye a vwọ vwẹ urinrin kẹ Ọsẹ mẹ rere ovwan vwọ mọ ibi buebu . ”
Kirobo rẹ urhe rẹ vain rọ nabo riẹn mọ sa nẹrhẹ e jiri ọghwẹrẹ rọ kọnrọ na , eriyin ẹgbaẹdavwọn rẹ avwanre vwo ghwoghwo ovuẹ rẹ Uvie na ji brọghọ phiyọ Jihova oma , yẹrẹ hwarhiẹ urinrin vwo rhe . ​ — Mat .
25 : 20 - 23 .
( a ) Idjerhe vọ yen avwanre vwo ruẹ odẹ rẹ Ọghẹnẹ fuan ?
( b ) Ẹro vọ yen wo vwo nẹ uphẹn re vwo ru odẹ rẹ Ọghẹnẹ fon ?
Avwanre riẹnre nẹ e che se ru odẹ rẹ Ọghẹnẹ fon vrẹ obo rọ hepha na - a , kidie ọ fon nure .
Ọtiọyena , idjerhe vọ kọyen iruo rẹ aghwoghwo rẹ avwanre vwo ruẹ odẹ rẹ Ọghẹnẹ fuan ?
Jokaphiyọ oborẹ ọmraro Aizaya tare : “ Ọrovwohwo rẹ otuofovwi na , ọye ọvo wọ reyọ nẹ ọfonro . ”
( Aiz . 8 : 13 ) E se ru odẹ rẹ Ọghẹnẹ fon siẹrẹ e de no ghanghanre vwọ vrẹ kodẹ kodẹ efa , a da je chọn ihwo uko vwo no ọtiọyen .
( Mat . 6 : 9 ) Kerẹ udje , avwanre sa chochọn rẹ odẹ rẹ Jihova vwo nẹ abọ rẹ ẹvwọsuọ vẹ efian rẹ Eshu siẹrẹ a da vuẹ ihwo uyota kpahen iruemu iyoyovwin rẹ Jihova vwori , kugbe ọhọre rọyen vwọ kẹ ihworakpọ ro wene - e . ( Jẹn .
3 : 1 - 5 ) Vwoba , e ji se ru odẹ rẹ Ọghẹnẹ fon siẹrẹ a da chọn ihwo uko vwọ riẹn nẹ Jihova yen ohwo ro muwan rọ vwọ “ reyọ urinrin kugbe ọghọ kugbe ogangan . ” ( Ẹvwọ .
4 : 11 ) Oniọvo Rune rọ ga kerẹ ọkobaro vwẹ uvwre rẹ ẹgbukpe 16 rhire na da ta : “ Oma Vwerhen ovwẹ mamọ nẹ mi vwo uphẹn mi vwo soseri kẹ Ọmemama na .
Ọ nẹrhẹ oruru mẹ kpahen iruo rẹ aghwoghwo na ganphiyọ . ”
( a ) Die yen Jọn 15 : 9 , 10 vuẹ avwanre kpahen obo ro muẹ avwanre vwo ghwoghwo ?
( b ) Mavọ yen Jesu wan kanrunumu ọghanrovwẹ rẹ akoechiro ?
Se Jọn 15 : 9 , 10 .
Uvi rẹ ẹguọnọ rẹ avwanre vwo kpahen Jihova kugbe Jesu yen ọdavwẹ rọ ma kenu , ro muẹ avwanre vwo ghwoghwo ovuẹ rẹ Uvie na .
( Mak 12 : 30 ; Jọn 14 : 15 ) Jesu vuẹ idibo rọyen nẹ ayen vwo ẹguọnọ rọyen , ọ da je tanẹ ayen “ dia vwẹ evun rẹ ẹguọnọ ” rọyen .
Diesorọ ?
Kidie , akoechiro yen sa nẹrhẹ ohwo dia uvi rẹ odibo rẹ Jesu nukpe ra ro ukpe .
Abọ buebun yen Jesu vwẹ eta na “ dia vwẹ evun rẹ ” vwo ruiruo vwẹ Jọn 15 : 4 - 10 , rọ vwọ kanrunumu obo rọ ghanre te re vwo chirakon .
Mavọ yen e se vwo djephia nẹ avwanre guọnọ dia evunrẹ ẹguọnọ rẹ Jesu ?
Mavọ yen e se vwo djephia nẹ avwanre guọnọ dia evunrẹ ẹguọnọ rẹ Jesu , ji vwo aroesiri rọyen ?
Womarẹ , a vwọ yọnrọn irhi rọyen .
Kọ ghwa họhọ nẹ Jesu vuẹ avwanre nẹ , ‘ We nyupho mẹ . ’
Vwọba , Jesu ji guọnọ nẹ avwanre ru oborẹ ọyen komobọ ji ru , kọyensorọ ọ vwọ ta : “ Kirobo re me sẹro rẹ irhi rẹ Ọsẹ mẹ re me da dia vwẹ ẹguọnọ rọye . ”
Vwọrẹ uyota , Jesu ghini phi uvi rẹ udje phiyotọ kẹ avwanre . ​ — Jọn 13 : 15 .
Mavọ yen ẹmienyo vẹ ẹguọnọ vwo churobọ si ohwohwo ?
Jesu ta eta nana kẹ iyinkọn rọyen jovwo , ọke ro vwo dje oborẹ ẹmienyo vẹ ẹguọnọ vwo churobọ si ohwohwo : “ Ohwo rọ yọnrọn irhi mẹ rọ da sẹro rẹ ayen , oyẹ hẹ ohwo rọ guọnọ ovwẹ . ”
( Jọn 14 : 21 ) Vwọba , Jesu jurhi kẹ avwanre nẹ e ghwoghwo ota kẹ ihwo .
A da yọnrọn urhi yena , kọyen avwanre vwo ẹguọnọ rẹ Ọghẹnẹ , kidie urhi rẹ Jesu jiri na ghwe shephiyọ vẹ iroro rẹ Ọsẹ rọyen . ( Mat .
17 : 5 ; Jọn 8 : 28 ) Avwanre de dje ẹguọnọ kẹ Jihova vẹ Jesu , ayen cha sẹro rẹ avwanre vwevunrẹ ẹguọnọ rayen .
8 , 9 . ( a ) Die ọfa yen muẹ avwanre vwo ghwoghwo ?
( b ) Izikiẹl 3 : 18 , 19 vẹ 18 : 23 sa nẹrhẹ e muomaphiyọ iruo rẹ aghwoghwo na . Diesorọ ?
O ji vwo orọnvwọn ọfa ro muẹ avwanre vwo ghwoghwo .
Avwanre siẹ ihwo orhọ womarẹ aghwoghwo rẹ avwanre .
Baibol na se Noa “ aghwoghwo , ” yẹrẹ oghwoghwota .
( Se 2 Pita 2 : 5 . )
Aghwoghwo rọyen churobọ si orho - esio rọ vwọphia kpahen Oghwe rọ cha ghwọrọ ihwo .
Mavọ yen avwanre ru riẹn ?
Jokaphiyọ oborẹ Jesu tare : “ Obo rọ epha tavwe rẹ oghwe ki rhi ku eriyin ọ je dia ; ayen rọ ria ayen rọ da , ayen rọvwọ eya ayen ji vwo bregọ , rhiri rhi te ọke ri Noa rhe vwọ ro okọ .
Ayen gbe riẹn ọke rẹ Oghwe na rhi vwo ku - u , ayen de divwi ghwu vwẹ evun rẹ Oghwe na ; eriyin ẹcha rẹ Ọmọ rẹ ohwo na cha dia . ”
( Mat . 24 : 38 , 39 ) Noa fuevun si ihwo na orhọ , dede nẹ ayen rhọnvwe kerhọ - ọ .
Nonẹna , avwanre ghwoghwo ovuẹ rẹ Uvie na , rere ihwo vwọ riẹn ọhọre rẹ Ọghẹnẹ vwọ kẹ ihworakpọ .
Kerẹ Jihova , avwanre ghene guọnọ nẹ ihwo rhiabọreyọ ovuẹ na “ rere [ ayen ] rhọ . ”
( Izi . 18 : 23 ) Vwọba , womarẹ aghwoghwo rẹ azagba kugbe ọ rẹ nuwevwin kpo uwevwin , avwanre siẹ ihwo orhọ nẹ Uvie rẹ Ọghẹnẹ cha rhe , rhe ghwọrọ akpọ ọbrabra nana . ​ — Izi .
3 : 18 , 19 ; Dan .
2 : 44 ; Ẹvwọ .
14 : 6 , 7 .
( a ) Die yen Matiu 22 : 39 tare nẹ ọyen muẹ avwanre vwo ghwoghwo ?
( b ) Gbikun rẹ oborẹ Pọl vẹ Sailas wan vwẹ ukẹcha kẹ ọshare rọ vwẹrote uwodi vwẹ Filipae .
Emu ọfa ro muẹ avwanre vwo ghwoghwo kọna : Avwanre ghwoghwo , kidie avwanre vwo ẹguọnọ rẹ irivẹ rẹ avwanre .
( Mat . 22 : 39 ) Ẹguọnọ yena yen nẹrhẹ avwanre chirakon ruiruo na , vẹ iphiẹrophiyọ nẹ ihwo na se wene ẹwẹn siẹrẹ ẹdia rẹ akpeyeren rayen de wene .
Kerẹ udje , roro kpahen oborẹ Pọl vẹ Sailas rhiẹromrẹ .
Ivwighrẹn mu ayen phiyọ uwodi ọke rẹ ayen vwọ hẹ Filipae .
Otọ na de mu kpogho siẹvuọvo vwẹ uherevie ason , ẹchẹ na ejobi de rhiephiyọ .
Ọshare rọ vwẹrote uwodi na kọ guọnọ hwe oma rọyen , kidie o rorori nẹ ayen djẹ re .
Ẹkẹvuọvo , Pọl da kpare unu se : “ Wo hwe oma wẹ - ẹn ” !
Ọshare na da nọ : “ Kidie mi ru me vwọ rhọ ? ”
Ayen da ta kẹ : “ Se Ọrovwohwo Jesu gbuyota , ku wọ rhọ . ” ​ — Iruo 16 : 25 - 34 .
Ẹguọnọ rẹ avwanre vwo kpahen Jihova , Jesu Kristi kugbe irivẹ rẹ avwanre yen muẹ avwanre vwo ghwoghwo ( Ni ẹkoreta 5 , 10 )
11 , 12 . ( a ) Mavọ yen ikuegbe rẹ ọshare rọ vwẹrote uwodi na vwo churobọ si iruo rẹ aghwoghwo rẹ avwanre ?
( b ) Die yen avwanre guọnọ ru ?
Mavọ yen ikuegbe rẹ ọshare rọ vwẹrote uwodi na vwo churobọ si iruo rẹ aghwoghwo rẹ avwanre ?
Nosọ nẹ otọ na kpogho nu tavwen ọshare na ki wene ẹwẹn , ji nokpẹn rẹ ukẹcha .
Vwẹ idjerhe vuọvo na , ihwo buebun re rhọnvwa kerhọ kẹ ovuẹ rẹ Baibol na jovwo - o ruẹ ọtiọyen enẹna , fikirẹ emu rẹ kpregede rẹ ayen rhiẹromrẹ vwẹ akpeyeren .
Kerẹ udje , itu evo muomaphiyọ fikirẹ iruo ro ghwru va ayen abọ yẹrẹ fikirẹ ebẹnbẹn rọhẹ evunrẹ orọnvwe rayen .
O ji vwo efa ri rioja rẹ emiavwe ọgangan ro mu ayen kpregede , yẹrẹ ri muomaphiyọ fikirẹ ohwo rẹ ayen vwo ẹguọnọ kpahen ro ghwuru .
Emu ebrabra tiọyena nẹrhẹ ihwo evo nọ enọ ri shekpahen akpeyeren , dede nẹ ayen ji rhi mu ẹwẹn kpahen enọ tiọyen dẹvo - o .
Ọkiọvo ayen se roro , ‘ Kidie mi ru me vwọ rhọ ? ’
Ọnana sa nẹrhẹ ayen kerhọ kẹ ovuẹ rẹ iphiẹrophiyọ rẹ avwanre ghwa bru ayen ra , vwẹ obọ rẹsosuọ vwẹ akpeyeren rayen .
Ọtiọyena , a da fuevun ruiruo na , ka sa vwẹ ovuẹ rẹ onẹrhẹvwe na kẹ ayen vwẹ ọke rẹ ayen ma vwọ guọnọ . ( Aiz .
61 : 1 ) Charlotte rọhẹ ẹga ọkieje vwẹ ẹgbukpe 38 re na da ta : “ Nonẹna , ẹwẹn rẹ ihwo buebun yanghanre .
Ayen ghene guọnọ iyẹnrẹn esiri na . ”
Ejvor rọ ga kerẹ ọkobaro vwẹ ẹgbukpe 34 re na da ta : “ Nonẹna , ihwo buebun muomaphiyọ .
Me ghene guọnọ chọn ayen uko .
Ọdavwẹ yena yen mu vwe vwo ghwoghwo . ”
Ẹguọnọ re vwo kpahen irivẹ , ghene orọnvwọn oyoyovwin rọ sa nẹrhẹ e muomaphiyọ iruo rẹ aghwoghwo na !
13 , 14 . ( a ) Okẹ vọ yen e djunute vwẹ Jọn 15 : 11 ?
( b ) Mavọ yen aghọghọ rẹ Jesu sa vwọ dia ọ rẹ avwanre ?
( c ) Mavọ yen aghọghọ vwọ chọn avwanre uko vwo ruiruo rẹ aghwoghwo na ?
Vwẹ ason rọ koba tavwen o ki ghwu , Jesu je vuẹ iyinkọn rọyen kpahen okẹ sansan re sa chọn ayen uko vwọ mọ ibi vẹ erhiorin .
Erhọ yen okẹ nana , kẹ erere vọ yen avwanre mrẹ vwo nẹ ayen cha ?
Aghọghọ .
Urhi rẹ Jesu ji kẹ avwanre kpahen aghwoghwo na gan nọ ?
Kakaka .
O vwo kpe itẹ rẹ vain na nu , Jesu da tanẹ aghọghọ herọ vwọ kẹ ihwo ri ghwoghwo Uvie na .
( Se Jọn 15 : 11 . )
Ọ tobọ kẹ avwanre imuẹro nẹ aghọghọ rọyen cha dia ọ rẹ avwanre .
Vwẹ idjerhe vọ ?
Kirobo ra tarọ jovwo , Jesu vwẹ oma rọyen vwo dje vain , ọ da rha vwẹ idibo rọyen vwo dje eghọn .
Vain jẹn eghọn .
Ame rẹ urhe rẹ vain se reyọ yen je djẹ rua evunrẹ eghọn rọyen , jokpanẹ ke bru ayen she .
Vwẹ idjerhe vuọvo na , avwanre de nene udje rẹ Jesu kpẹkpẹkpẹ , ka sa mrẹ oka rẹ aghọghọ ro rhere kidie nẹ o ru ọhọre rẹ Ọsẹ rọyen .
( Jọn 4 : 34 ; 17 : 13 ; 1 Pita 2 : 21 ) Hanne rọ ga kerẹ ọkobaro vwẹ ikpe re vrẹ 40 re , da ta : “ Fikirẹ aghọghọ mi rhiẹromrẹ vwẹ iruo rẹ aghwoghwo na , me cha sa dobọ rẹ ẹga rẹ Ọghẹnẹ ji - i . ”
Vwọrẹ uyota dẹn , obọdẹn rẹ aghọghọ ro rhe avwanre na yen nẹrhẹ e se muomaphiyọ iruo rẹ aghwoghwo na , tobọ vwẹ ẹkuotọ rẹ ihwo buebun rhọnvwa kerhọ - ọ . ​ — Mat .
5 : 10 - 12 .
( a ) Okẹ vọ yen e djunute vwẹ Jọn 14 : 27 ?
( b ) Mavọ yen ufuoma vwọ chọn avwanre uko vwọ mọ ibi ?
Ufuoma .
( Se Jọn 14 : 27 . )
Vwẹ ason rọ kobo tavwen o ki ghwu , Jesu da ta kẹ iyinkọn rọyen : “ Ufuoma mẹ me vwọ kẹ ovwan . ”
Mavọ yen ufuoma rẹ Jesu sa vwọ chọn avwanre uko vwọ mọ ibi ?
Avwanre che vwo ufuoma siẹrẹ e de chirakon ruiruo rẹ aghwoghwo na , kidie avwanre riẹnre nẹ oborẹ Jihova kugbe Jesu Kristi guọnọre dẹn yen avwanre ruẹ .
( Une 149 : 4 ; Rom 5 : 3 , 4 ; Kọl . 3 : 15 ) Oniọvo Ulf rọ ga kerẹ ọkobaro vwẹ uvwre rẹ ẹgbukpe 45 rhire na da ta : “ Iruo rẹ aghwoghwo na kẹ vwẹ omavwerhovwẹn vẹ ẹwẹn re dọe , dede nẹ ọ nẹrhẹ oma ghwọrọ ovwẹ . ”
Ọ vwerhoma dẹn nẹ avwanre vwo obọdẹn rẹ ufuoma !
( a ) Okẹ vọ yen e djunute vwẹ Jọn 15 : 15 ?
( b ) Mavọ yen iyinkọn na sa vwọ dia igbeyan rẹ Jesu ?
Uvi rẹ ugbeyan .
Jesu vwọ vuẹ iyinkọn rọyen nẹ ọyen guọnọre nẹ aghọghọ rayen “ vọn ” nu , ọ da je vuẹ ayen obo rọ ghanre te re vwo dje uvi rẹ ẹguọnọ phia .
( Jọn 15 : 11 - 13 ) Vwọba ọ da : “ Mi se ovwan igbeyan . ”
Uphẹn ra vwọ dia ugbeyan rẹ Jesu , ghini okẹ ọghanghanre !
Die yen iyinkọn na che ru rere ugbeyan rayen vẹ Jesu sa vwọ tọn ?
Ofori nẹ ayen “ yanran ra mọ ubi , ” rere ayen ji ru ọtiọyen ọkieje .
( Se Jọn 15 : 14 - 16 . )
Ayen karophiyọ iji nana rẹ Jesu vwọ kẹ ayen ẹgbukpe ivẹ re wanre : “ Ovwan da yanran , wa ta nẹ , Uvie rẹ odjuvwu si kẹre otọ re . ” ( Mat .
10 : 7 ) Ọnana yen sorọ o vwo bru ayen uche vwẹ ason rọ koba rọyen nẹ , ayen chirakon ruiruo rẹ aghwoghwo na . ( Mat .
24 : 13 ; Mak 3 : 14 ) Ọ ghwa lọhọ rẹ ayen vwọ yọnrọn iji rẹ Jesu nana - a . Ẹkẹvuọvo ayen sa yọnrọn , ayen me je dia igbeyan rẹ Jesu .
Vwẹ idjerhe vọ ?
Womarẹ ukẹcha rẹ okẹ ọfa ro ji siobọnu kẹ ayen .
17 , 18 . ( a ) Okẹ vọ yen e djunute vwẹ Jọn 15 : 16 ?
( b ) Ukẹcha vọ yen okẹ yena vwọ kẹ idibo rẹ Jesu ?
( c ) Okẹ vọ yen chọn avwanre uko nonẹna ?
Ẹkpahọnphiyọ rẹ ẹrhovwo .
Jesu da ta : “ Emu kemu rẹ ovwan nọ Ọsẹ na vwẹ odẹ mẹ , ọ [ cha ] vwọ kẹ ovwan . ”
( Jọn 15 : 16 ) O muẹro dẹn nẹ uve nana nẹrhẹ udu rẹ iyinkọn na gan !
* Jesu rọ dia onini rayen na che ghwu jẹ ayen vwo kẹrẹkpẹ , jẹ ayen riẹnre - e . Ẹkẹvuọvo , ọ dia ọ cha ghwa yanjẹ ayen vwo ọtiọye - en .
Jihova rọ dia Ọsẹ rọyen , choma rọ vwọ kpahenphiyọ ẹrhovwo rayen kọke kọke rẹ ayen da nokpẹn rẹ ukẹcha rẹ ayen se vwo ruiruo rẹ aghwoghwo na fiotọ .
O kriri - i , Jihova da ghene kpahenphiyọ ẹrhovwo ọvo rẹ ayen nẹ vwo rhe vwọ kẹ ukẹcha . ​ — Iruo 4 : 29 , 31 .
Vwo imuẹro nẹ Jihova cha kpahenphiyọ ẹrhovwo ra nẹ vwo rhe vwọ kẹ ukẹcha ( Ni ẹkorota 18 )
Ọtiọyen ọ je hepha nonẹna .
Ugbeyan rẹ avwanre vẹ Jesu cha tọn siẹrẹ a da vwẹ ọkieje vwọ mọ ibi vẹ erhiorin , yẹrẹ e de chirakon ruiruo rẹ aghwoghwo na .
Vwọba , ọyena kọ cha nẹrhẹ e vwo imuẹro nẹ Jihova cha kpahenphiyọ ẹrhovwo rẹ avwanre vwọ kẹ ukẹcha re se vwo phi egbabọse kparobọ vwẹ iruo rẹ aghwoghwo na . ( Fil .
4 : 13 ) Ọ vwerhoma ra vwọ riẹn nẹ Jihova cha kpahenphiyọ ẹrhovwo rẹ avwanre , kugbe tanẹ a je sa dia igbeyan rẹ Jesu !
Okẹ nana rẹ Jihova siobọnu kẹ avwanre na yen nẹrhẹ a sa mọ ibi vẹ erhiorin . ​ — Jems 1 : 17 .
( a ) Diesorọ avwanre vwo muomaphiyọ iruo rẹ aghwoghwo na ?
( b ) Die yen cha chọn avwanre uko vwo ruiruo na te oba ?
Kirobo ra mrẹre vwẹ uyono nana , avwanre muomaphiyọ iruo rẹ aghwoghwo na , kidie ọyen idjerhe ra sa vwọ vwẹ urinrin kẹ Jihova ji ru odẹ rọyen fon , ọ je nẹrhẹ e se siẹ ihwo orhọ , ji dje ẹguọnọ kẹ Jihova , Jesu Kristi , kugbe irivẹ rẹ avwanre .
Vwọba , aghọghọ , ufuoma , uvi rẹ ugbeyan kugbe ẹkpahọnphiyọ vwọ kẹ ẹrhovwo rẹ avwanre , cha nẹrhẹ e se ruiruo rẹ aghwoghwo na te oba .
O muẹro dẹn nẹ oma nabọ vwerhen Jihova kọke kọke rọ da mrẹ oborẹ avwanre davwan te , ra vwọ “ mọ ibi buebu ” !
Jesu vwẹ imuẹro kẹ iyinkọn rọyen abọ buebun vwẹ ason yena , nẹ Jihova cha kpahenphiyọ ẹrhovwo rayen . ​ — Jọn 14 : 13 ; 15 : 7 , 16 ; 16 : 23 .
© 2018 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ekobaro ivẹ vwẹ itrati vwọ kẹ ohwo rọ wanvrẹ otorere rẹ Freetown , vwẹ ọke osio
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2017 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .
“ Avwanre rha hẹ ogbori rẹ ona [ rẹ Eshu - u ] . ” ​ — 2 KỌR . 2 : 11 .
UNE : 150 , 32
Mavọ yen Eshu vwo ẹgba te ?
Idjerhe vọ yen Eshu vwọ davwẹngba ro vwo sun avwanre ?
Die yen wo yonori kpahen ọvweghrẹn rẹ avwanre ?
Ovuẹ vọ yen Jihova vwọphia kpahen ọvweghrẹn rẹ avwanre vwẹ ogba rẹ Idẹn ?
ADAM riẹnre dẹn nẹ ohwo rẹ ẹwẹn yen ta ota kẹ Ivi womarẹ ọrọdekọ , kidie ọrọdekọ sa ta ota - a . ( Jẹn .
3 : 1 - 6 ) Ayen ihwo ivẹ na vughe ohwo rẹ ẹwẹn na - a .
Dedena , Adam chukoku Ọsẹ rọyen rọhẹ obo odjuvwu , o de kuomakugbe ohwo ro vugheri na - a , vwo gbevwọso ọhọre rẹ Ọghẹnẹ .
( 1 Tim . 2 : 14 ) Kpakpata , Jihova de dje erọnvwọn evo kẹ ayen vwọ kpahen ọvweghrẹn ro miovwo ayen na , ọ da je ta phiyotọ nẹ ọyen cha ghwọrọ .
Ẹkẹvuọvo , Jihova ji vwẹ orhọ - esio phia nẹ , ohwo rẹ ẹwẹn rọ ta ota kẹ Ivi womarẹ ọrọdekọ na ji che vwo ẹgba rọ vwọ reyọ vwọso ihwo ri vwo ẹguọnọ rẹ Ọghẹnẹ vwẹ uvwre rẹ ọke evo . ​ — Jẹn .
3 : 15 .
2 , 3 .
Die yen a sa tanẹ ọyen sorọ a rha vwẹ evuẹ buebun phia kpahen Eshu tavwen Mesaya na ki rhe - e ?
O vwo ọke vuọvo rẹ Jihova vwọ vuẹ avwanre oderhi rẹ amakashe ro gbevwọso na - a .
* Ọ tobọ reyọ omarẹ ẹgbukpe 2,500 ro vwo gbevwọso nu , tavwen ọ ke vuẹ avwanre edẹ re mu kẹ fikirẹ obo ro ruru .
( Job 1 : 6 ) Vwọba , 1 Ikun Rivie , Job , kugbe Zekaraya , re dia ẹbe erha vwẹ Ẹbẹre ra Vwẹ Hibru si Vwẹ Baibol Na ọvo yen e de djunute Eshu , ro mudiaphiyọ “ Ọrọvwọsua . ”
Diesorọ a rha vwẹ evuẹ buebun phia kpahen ọvweghrẹn rẹ avwanre nana tavwen Mesaya na ki rhe - e ?
Jihova ghwa vwẹ evuẹ buebun phia kpahen Eshu vwẹ Ẹbẹre ra Vwẹ Hibru si Vwẹ Baibol Na - a , kidie ọ guọnọ titi Eshu vẹ obo ro ruẹ - ẹ .
Ukperẹ ọtiọyen , ọ vwẹ ihwo vwo si ẹbẹre nana rẹ Baibol na rere ọ sa chọn ihwo uko vwọ riẹn Mesaya na , ji nene .
( Luk 24 : 44 ; Gal . 3 : 24 ) Mesaya na vwọ rhe , Jihova da reyọ vẹ idibo rọyen vwo dje erọnvwọn buebun kẹ avwanre kpahen Eshu vẹ emekashe rọyen .
* Ọnana shephiyọ dẹn , kidie Jesu vẹ ihwo ra jẹreyọ na yen Jihova cha vwọ ghwọrọ Eshu vẹ ihwo ri nene . ​ — Rom 16 : 20 ; Ẹvwọ .
17 : 14 ; 20 : 10 .
Diesorọ a vwọ kẹnoma kẹ ẹnwan ọgangan kpahen Eshu ?
Ọyinkọn Pita vwẹ Eshu rọ dia Idẹbono na vwo dje “ okpohrokpo rọ guan , ” Jọn de rhe se “ ọrọdekọ ” kugbe “ okpodje . ” ( 1 Pita 5 : 8 ; Ẹvwọ .
12 : 9 ) Jẹ , ofori nẹ a ro ẹnwan kpahen Idẹbono - o , kidie o vwo asan rẹ ẹgba rọyen bare .
( Se Jems 4 : 7 . )
Jihova , Jesu Kristi , kugbe emekashe na , hẹ obuko rẹ avwanre .
Avwanre sa vwọso Idẹbono womarẹ ukẹcha rayen .
Dedena , ofori nẹ avwanre riẹn ẹkpahọnphiyọ rẹ enọ erha nana : Mavọ yen Eshu vwo ẹgba te ?
Idjerhe vọ yen Eshu vwọ davwẹngba ro vwo sun avwanre ?
Tivọ yen ẹgba rọyen bare ?
Jẹ a guọnọ ẹkpahọnphiyọ rẹ enọ nana kugbe obo re se yono nẹ ayen rhe .
5 , 6 .
Diesorọ usuon rẹ ohworakpọ cha sa ghwa ewene rẹ ihwo ma guọnọ rhe akpọ na - a ?
Emekashe evo kuomakugbe Eshu vwo gbevwọso Ọghẹnẹ .
Tavwen Oghwe ki rhi ku akpọ na , Eshu phiẹn emekashe evo vwọ rhe otọrakpọ na rhi nene eya vwerhẹn .
A vwẹ ovuẹ nana phia vwẹ Baibol na , ra vwọ tanẹ okpodje na si ẹkẹn ọvo rẹ ẹkẹn erha rẹ isio rẹ obo odjuvwu she . ( Jẹn . 6 : 1 - 4 ; Jude 6 ; Ẹvwọ .
12 : 3 , 4 ) Ọke rẹ emekashe yena vwo vrẹn nẹ ohri rẹ emọ rẹ Ọghẹnẹ rhe otọrakpọ na , ayen da rhe dia otọ rẹ usuon rẹ Eshu .
Eshu vẹ emekashe nana ghwa dia otu ghevweghe ri sua okpetu kẹ ihwo - o .
Ẹkẹvuọvo , Eshu vwẹrokere Ọghẹnẹ vwọ vwẹ Uvie romobọ rọyen vwo mu , rẹ ọyen komobọ de suẹn kerẹ ovie .
Eshu si emekashe ebrabra na eje koko , ọ da kẹ ayen ogangan rẹ usuon , o de ru ayen phiyọ isun rẹ akpọ . ​ — Ẹfe .
6 : 12 .
Womarẹ ukoko ro vwo mu na , Eshu ko suẹn akpọ na eje .
Ọnana mu avwanre ẹro , kidie o vwo ọke ọvo ro vwo dje “ uvie kugbe urinrin rẹ akpọ na ejobi ” kẹ Jesu , ọ da ta : “ Ogangan na ejobi te uvie na kugbe urinrin rẹ akpọ na ejobi ; mẹvwẹ ri vwo ayen , ohwo ro je vwe me vwẹ ayen kẹ . ”
( Luk 4 : 5 , 6 ) Ẹkẹvuọvo , dede nẹ Eshu yen suẹn akpọ na , usuon buebun je davwẹngba vwo ruẹ erhuvwu kẹ ihwo rẹ ayen suẹn .
Isun rẹ akpọ na se vwo ẹwẹn rẹ ayen vwọ chọn ihwo uko .
Jẹ , o vwo osun yẹrẹ usuon rẹ ohworakpọ vuọvo rọ sa ghwa ewene rẹ ihwo ma guọnọ rhe akpọ na - a . ​ — Une 146 : 3 , 4 ; Ẹvwọ .
12 : 12 .
Die yen Eshu vwẹ ẹga rẹ efian , ikoko ride rẹ ekiẹchuọ vẹ usuon vwo ruẹ ?
( Ni uhoho rẹsosuọ na . )
Vwọ vrẹ usuon , Eshu vẹ emekashe rọyen ji phiẹn “ akpọ na ejobi ” womarẹ ẹga rẹ efian kugbe ikoko ride rẹ ekiẹchuọ . ( Ẹvwọ .
12 : 9 ) Eshu gun efian kpahen Jihova womarẹ ẹga rẹ efian .
Vwọba , ọ je guọnọ ruo rere odẹ rẹ Ọghẹnẹ vwọ chọrọ ihwo buebun ẹro .
( Jer . 23 : 26 , 27 ) Ọnana yen sorọ ihwo buebun vwọ ga emekashe rẹ Idẹbono vwọrẹ jẹriẹn , vẹ ẹwẹn nẹ ayen ga Ọghẹnẹ . ( 1 Kọr . 10 : 20 ; 2 Kọr .
11 : 13 - 15 ) Eshu ji hra efian nene asan eje womarẹ ikoko ride rẹ ekiẹchuọ .
Kerẹ udje , eyeren nana phiẹn ihwo buebun vwo roro nẹ idjerhe ro me yovwin re se vwo vwo omavwerhovwẹn , ọyen ra vwọ reyọ vwọtua efe , ji koko ekuakua rẹ akpeyeren buebun kẹ oma rẹ ohwo .
( Isẹ 18 : 11 ) Ihwo ri se efian nana gbuyota , ke vwẹ akpeyeren rayen eje vwọ ga “ Ẹdjọ ” yẹrẹ efe ukperẹ Ọghẹnẹ .
( Mat . 6 : 24 ) Ukuotọ rọyen , ẹguọnọ rẹ ayen vwo kpahen ekuakua rẹ akpeyeren mi rhi keke ẹguọnọ rẹ ayen vwo kpahen Ọghẹnẹ . ​ — Mat .
13 : 22 ; 1 Jọn 2 : 15 , 16 .
8 , 9 . ( a ) Erọnvwọn ivẹ vọ yen ikuegbe rẹ Adam , Ivi , kugbe emekashe re vwọso na yono avwanre ?
( b ) Erere vọ yen herọ siẹrẹ a da riẹn asan rẹ Eshu vwo ẹgba te ?
Udje rẹ Adam , Ivi , kugbe emekashe re vwọso na yono avwanre erọnvwọn ivẹ .
Ọrẹsosuọ , inini ivẹ yen herọ , jẹ a cha sa ga ayen ivẹ na kugbe - e .
Kohwo kohwo cha jẹ ojẹ sẹ ọ fuevun kẹ Jihova yẹrẹ kuomakugbe Eshu . ( Mat .
7 : 13 ) Ọrivẹ , erere ro che te ihwo ri kuomakugbe Eshu che tumuku - u .
Kere udje , Adam vẹ Ivi vwo uphẹn rẹ ayen vwo brorhiẹn rẹ obo ro yovwirin vẹ obo re brare komobọ rayen , emekashe rẹ Idẹbono de rhe vwo ẹgba vwẹ enu rẹ usuon rẹ akpọ na . ( Jẹn .
3 : 22 ) Ẹkẹvuọvo , umiovwo ro che te ayen oma cha bra shesheri vwọ vrẹ erere rẹ Idẹbono vwọ phiẹn ayen te obọ na . ​ — Job 21 : 7 - 17 ; Gal .
6 : 7 , 8 .
Erere vọ yen herọ siẹrẹ a da riẹn asan rẹ Eshu vwo ẹgba te ?
Ọ cha nẹrhẹ a vwẹ ẹro abavo vwo ni usuon rẹ akpọ na .
O ji che mu avwanre vwo ghwoghwo iyẹnrẹn esiri na .
Avwanre riẹnre nẹ Jihova guọnọre nẹ avwanre muọghọ kẹ usuon rẹ akpọ na .
( 1 Pita 2 : 17 ) Ọ guọnọre nẹ avwanre muọghọ kẹ irhi rẹ ayen vwo mu , takpe nẹ ayen vwọso irhi rẹ Baibol na - a .
( Rom 13 : 1 - 4 ) Avwanre je riẹn nẹ ofori nẹ a kẹnoma kẹ oseghe rẹ usuon , e ji titi isun rẹ akpọ na - a .
( Jọn 17 : 15 , 16 ; 18 : 36 ) Avwanre davwẹngba vwọ vuẹ ihwo uyota kpahen Ọghẹnẹ , kidie avwanre riẹnre nẹ Eshu guọnọ djahen odẹ na , ji gbe ku .
Ọ vwerhoma nẹ avwanre vwẹ odẹ rẹ Ọghẹnẹ vwo ruiruo , a je reyọ vwo se avwanre .
Kidie a cha sa vwẹ igho vẹ ekuakua rẹ akpeyeren vwọ vwanvwe erere ro che te avwanre obọ fikirẹ ẹguọnọ rẹ avwanre vwo kpahen Ọghẹnẹ - ẹ . ​ — Aiz .
43 : 10 ; 1 Tim .
6 : 6 - 10 .
10 - 12 . ( a ) Mavọ yen Eshu vwọ kpahen ufi kẹ emekashe efa ?
( b ) Die yen ikuegbe rẹ emekashe ri sheri na yono avwanre ?
Ena sansan rẹ Eshu vwọ phiẹn ihwo , nabọ wian kẹ .
Kerẹ udje , ọ vwẹ ona vwọ riẹriẹ ihwo vwo ruẹ obo rọ guọnọre .
Ọ je vwẹ ẹgba vwo kpono ihwo ba oma .
Vwo oniso rẹ oborẹ ufi rọ kpahen kẹ emekashe efa nabọ wian kẹ te .
O muẹro nẹ ọ nabọ ghwọrọ ọke vwọ fuẹrẹn iruemu ro rhe ayen tavwen ọ ke riẹriẹ ayen te oma .
Emekashe ri she ufi na de nene eya vwerhẹn , ayen de vwiẹ erhuaran ri shenyẹ ihwo . ( Jẹn .
6 : 1 - 4 ) Ọkiọvo , vwọ vrẹ urhurusivwe rẹ ọfanrhiẹn rẹ Eshu vwọ phiẹn emekashe na , ọ je riẹriẹ ayen vẹ uphẹn rẹ ayen vwo sun ihworakpọ .
Ọ sa dianẹ ọ guọnọ gbowọphiyọ ọrhuẹrẹphiyotọ rẹ ‘ ọmọ rẹ aye ’ na vwọ rhe otọrakpọ na .
( Jẹn . 3 : 15 ) Ẹkẹvuọvo , Jihova da vwẹ Oghwe vwo phioba phiyọ iroro ebrabra na eje rẹ Eshu vẹ emekashe umwemwu na jẹre .
Eshu vwẹ ọfanrhiẹn , omaẹkparo , vẹ uruemu rẹ orhan vwọ kpahen ufi kẹ avwanre ( Ni ẹkoreta 12 , 13 )
Die yen ọnana yono avwanre ?
Wọ vwẹ ẹro okueku vwo nẹ urhurusivwe rẹ ọfanrhiẹn vẹ omaẹkparọ - ọ .
Emekashe buebun ri nene Jihova dia kugbe vwẹ obo odjuvwu vwẹ ikpe re che se keri - i , vwẹ uphẹn kẹ urhurusivwe ebrabra nẹ e tan awọ muotọ vwevunrẹ ubiudu rayen .
Eriyina , e rhe nomaso - o urhurusivwe ebrabra je sa tan awọ muotọ vwevunrẹ ubiubu rẹ avwanre , ọ da tobọ dianẹ avwanre hẹ evunrẹ ukoko na krire . ( 1 Kọr .


10 : 12 ) Ọtiọyena , ofori nẹ avwanre hiẹ ubiudu rẹ avwanre kọke kọke , rere a sa vwọ sen urhurusivwe rẹ ọfanrhiẹn vẹ omaẹkparọ . ​ — Gal . 5 : 26 ; se Kọlose 3 : 5 .
Ọrhọ yen ufi ọfa rẹ Eshu kpahen kẹ ihwo , kẹ mavọ yen a sa vwọ kẹnoma kẹ ?
Orọnvwọn ọfa rẹ Eshu vwọ kpahen ufi kẹ ihwo yen uruemu rẹ orhan .
Womarẹ ẹga rẹ efian kugbe ifimu vẹ uhworo , Eshu kọ nẹrhẹ ihwo vwo urhurusivwe rẹ ayen vwo yono kpahen emekashe rẹ Idẹbono .
Obo ra mrẹ vwẹ ifimu , ividio gemu , kugbe uhworo vẹ ekuakua efa tiọyen , nẹrhẹ ihwo roro nẹ erere herọ siẹrẹ e de nene emekashe rẹ Idẹbono ru kugbe .
Mavọ yen a sa vwọ kẹnoma kẹ ufi nana ?
Wo ghwe roro nẹ ukoko rẹ Jihova cha vuẹ avwanre ifimu vẹ uhworo na eje ro fori nẹ a kẹnoma kẹ - ẹ .
Ohwo vuọvo yen cha vwẹ Baibol na vwo yono ẹwẹn obrorhiẹn rọyen . ( Hib .
5 : 14 ) E se brorhiẹn rẹ aghwanre siẹrẹ a da vwẹ uchebro rẹ ọyinkọn Pọl vwo ruiruo , rọ vwọ tanẹ e jẹ ẹguọnọ rẹ avwanre “ dia ọ rẹ unu diodi - i . ”
( Rom 12 : 9 ) Nọ oma wẹn : ‘ Ughe vẹ uhworo mẹ sa nẹrhẹ a tanẹ ẹguọnọ rẹ unu diodi yen mi vwori ?
Orivwinbrura mẹ vẹ ihwo mi vwẹ Baibol vwo yono sa ghene rhọnvwe nẹ mi ruẹ nene oborẹ mi ghwoghwo siẹrẹ ayen da mrẹ oka rẹ ughe mi nẹ ? ’
Avwanre de ruẹ nene oborẹ avwanre ghwoghwo , ọ cha bẹn re vwo she phiyọ ufi rẹ Idẹbono . ​ — 1 Jọn 3 : 18 .
Eshu guegue avwanre womarẹ , iruo rẹ avwanre rẹ usuon dobọ jẹ , oshenyẹ vwẹ isikuru , kugbe ẹvwọsuọ rẹ orua ( Ni ẹkorota 14 )
Idjerhe vọ yen Eshu vwọ davwẹngba ro vwo guegue avwanre , kẹ mavọ yen e se vwo yerin ghene ẹdia yena ?
Vwọ vrẹ ufi sansan rẹ Eshu vwo ruiruo , ọ je davwẹngba vwo guegue avwanre , rere e vwo jẹ evun ẹfuọn kẹ Jihova .
Kerẹ udje , o se fovwo usuon vwọ dobọ rẹ iruo rẹ aghwoghwo rẹ avwanre ji .
Ọ je sa nẹrhẹ emọ rẹ isikuru rẹ avwanre yẹrẹ ihwo ra vẹ ayen gba wian kuẹgbe vwẹ avwanre vwọ jehwẹ , kidie nẹ avwanre yeren akpọ vwo nene oborẹ Baibol na tare .
( 1 Pita 4 : 4 ) Ọ sa tobọ nẹrhẹ ihwo rẹ orua ri vwo ẹguọnọ rẹ avwanre davwẹngba rẹ ayen vwọ djẹ avwanre uyono ẹra . ( Mat .
10 : 36 ) Mavọ yen e se vwo yerin ghene ẹdia nana ?
Ẹsosuọ , noso nẹ omukpahen tiọyena cha rhe kidie Eshu nene avwanre phiẹ ofovwin .
( Ẹvwọ . 2 : 10 ; 12 : 17 ) Vwọba , tẹnrovi obo re ma ghanre , rọ dia aphro rẹ Eshu phi phiyotọ nẹ avwanre cha sa ga Jihova siẹrẹ ekuakua da gan kẹ avwanre - e .
Ọ tare nẹ avwanre cha chukoku Jihova siẹrẹ ọdavwini ọgangan de te avwanre oma .
( Job 1 : 9 - 11 ; 2 : 4 , 5 ) Ọ rọ ma rho , e jẹ avwanre vwẹroso Jihova vwọ kẹ ukẹcha .
Karophiyọ nẹ ọ cha sa sen avwanre - e . ​ — Hib .
13 : 5 .
Eshu sa gba avwanre vwo ru ọhọre rọyen ?
Dje kpahọn .
Eshu cha sa gba ihwo vwo ru ọhọre rọye - en .
( Jems 1 : 14 ) Jẹriẹn yen nẹrhẹ ihwo buebun ruẹ ọhọre rẹ Eshu .
Ayen da rhe riẹn uyota na re , ayen mi rhi brorhiẹn rẹ ohwo rẹ ayen cha ga .
( Iruo 3 : 17 ; 17 : 30 ) Eshu cha sa ghwọrọ ọyọnregan rẹ avwanre siẹrẹ e de brorhiẹn re vwo ru ọhọre rẹ Ọghẹnẹ - ẹ . ​ — Job 2 : 3 ; 27 : 5 .
16 , 17 . ( a ) Erọnvwọn efa vọ yen Eshu vẹ emekashe rọyen che se ru - u ?
( b ) Diesorọ oshọ ra vwọ nẹrhovwo phia gorigori vwo jẹ avwanre emuo ?
O ji vwo erọnvwọn efa rẹ Eshu vẹ emekashe rọyen che se ru - u .
Kerẹ udje , o vwo asan vuọvo rẹ Baibol na da tanẹ ayen se vughe obo rehẹ ubiudu rẹ ohwo - o .
Jihova vẹ Jesu ọvo yen vwo ẹgba rẹ ayen se vwo ru ọtiọyen . ( 1 Sam .
16 : 7 ; Mak 2 : 8 ) Kẹ , eta vẹ ẹrhovwo rẹ avwanre vwo ?
Ofori nẹ avwanre djoshọ nẹ Eshu vẹ emekashe rọyen che nyo oborẹ avwanre ta , ayen me gbowọphiyọ ẹrhovwo rẹ avwanre - e .
Diesorọ ?
Rọ vwọ dianẹ avwanre cha sa dobọ rẹ iruo esiri rẹ avwanre ruẹ vwẹ ẹga rẹ Jihova ji kidie nẹ Eshu mrẹ avwanre na - a , eriyin a je cha sa dobọ rẹ ẹrhovwo ra nẹ phia ji kidie nẹ o se nyo avwanre - e .
Vwọrẹ uyota , Baibol na vọnre vẹ udje rẹ idibo rẹ Ọghẹnẹ re nẹrhovwo phia gorigori , oshọ mu ayen nẹ Eshu che nyo oborẹ ayen ta - a .
( 1 Ivie 8 : 22 , 23 ; Jọn 11 : 41 , 42 ; Iruo 4 : 23 , 24 ) Avwanre de ru eta vẹ uruemu rẹ avwanre shephiyọ ọhọre rẹ Ọghẹnẹ , ke se vwo imuẹro nẹ ọ cha sa rhọnvwe nẹ avwanre rioja rẹ ukpokpoma rẹ Eshu bẹdẹ bẹdẹ - ẹ . ​ — Se Une Rẹ Ejiro 34 : 7 .
Ofori nẹ a riẹn ọvweghrẹn rẹ avwanre , ẹkẹvuọvo a djoshọ rọye - en .
Dede nẹ avwanre avwanre gbare - e , e se phi Eshu kparobọ womarẹ ukẹcha rẹ Jihova .
( 1 Jọn 2 : 14 ) Ọ cha djẹ , siẹrẹ a da vwọsuọ .
( Jems 4 : 7 ; 1 Pita 5 : 9 ) Ẹkẹvuọvo , ighene yen Eshu ma tẹnrovi .
Mavọ yen ayen sa vwọ họnre vwọso Idẹbono ?
Uyono rọ cha na cha kpahenphiyọ onọ yena .
Baibol na djerephia nẹ emekashe evo vwo oderhi . ( Iguẹ . 13 : 18 ; Dan .
8 : 16 ; Luk 1 : 19 ; Ẹvwọ . 12 : 7 ) Rọ vwọ dianẹ Jihova mu odẹ kẹ isio na eje na ( Une 147 : 4 ) , ke se vwo imuẹro nẹ emekashe na eje ji vwo oderhi , ji te Eshu dede .
Abọ 18 ọvo yen a vwẹ odẹ yena vwo se Eshu vwẹ Ẹbẹre ra Vwẹ Hibru si Vwẹ Baibol Na , ẹkẹvuọvo a vwẹ odẹ yena vwo se vrẹ abọ 30 vwẹ Ẹbẹre ra Vwẹ Grik si Vwẹ Baibol Na .
“ Ghwẹ ekuakua rẹ ofovwi rẹ Ọghẹne vwọ hẹ oma , rere we se vwo mudia hirhe aro ku ọphiẹvwe rẹ Idẹbono . ” ​ — ẸFE .
6 : 11 .
UNE : 79 , 140
Erhọ yen ekuakua rẹ ofovwin ro fori nẹ Inenikristi ku phiyọ oma ?
Diesorọ ẹbẹre eje rẹ ewun rẹ ofovwin rẹ Onenikristi na vwọ ghanre ?
Die yen wọ sa ta kpahen udje rẹ ighene sansan phi phiyotọ vwevunrẹ ukoko na ?
1 , 2 . ( a ) Die yen chọn ighene uko vwo phiẹ Eshu vẹ emekashe rọyen kparobọ ?
( Ni uhoho rẹsosuọ na . ) ( b ) Die yen a cha fuẹrẹn ?
ỌYINKỌN Pọl vwẹ akpeyeren rẹ Inenikristi vwo dje isodje re họnra .
Jẹ , ivwighrẹn rẹ avwanre nene muabọ na dia ihworakpọ - ọ .
Eshu vẹ emekashe rọyen tẹn ona rẹ ofovwin mamọ .
Ọtiọyena , ọ lọhọre rẹ avwanre vwo roro nẹ e che se phi ayen kparobọ - ọ .
Ohọnre nana muoshọ dẹn , ma rho vwọ kẹ ighene rehẹ ukoko na .
Kẹ , ayen se ghini phi ivwighrẹn egangan nana kparobọ ?
E , ayen se ru ọtiọyen !
Diesorọ ?
Kidie ọkieje yen ayen cha vwọ “ gan oma vwẹ evun rẹ Ọrovwohwo . ”
Otọ rọyen , Jihova cha kẹ ayen ogangan .
Vwọba , o muẹro dẹn nẹ ighene na je nabọ choma vwọ kẹ ofovwin .
Ayen “ ghwẹ ekuakua rẹ ofovwi rẹ Ọghẹne vwọ hẹ oma ” kerẹ isodje ra nabọ riẹn yono . ​ — Se Ẹfesọs 6 : 10 - 12 .
Ewun rẹ ofovwin rẹ isodje rẹ Rom kuẹphiyọ , yen Pọl vwori vwẹ ẹwẹn ọke rọ vwọ vwẹ Inenikristi vwo dje isodje .
( Iruo 28 : 16 ) E gbe jẹ a fuẹrẹn oboresorọ udje nana vwo shephiyọ .
Re che vwo ru ọtiọyen na , biko nabọ vwo oniso rẹ oborẹ ighene evo ta kpahen egbabọse vẹ erere ro nene ẹbẹre ọvuọvo rẹ ewun rẹ ofovwin rẹ Onenikristi na .
Wo Ku Ewun rẹ Ofovwin Wẹn Phiyọ Oma Gba ?
3 , 4 .
Idjerhe vọ yen uyota rẹ Baibol na vwọ họhọ oborẹ isodje rẹ Rom vwo muẹ ehun ?
Se Ẹfesọs 6 : 14 .
Utehru yen e vwo ru oborẹ isodje rẹ Rom vwọ gba ehun .
E ruro vwẹ idjerhe rọ sa vwọ yọnre utehru ọhọhọhọ rẹ ayen vwo muẹ udu .
O ji vwẹ asan re se duvwun ọlọko vẹ aphia phiyọ .
Utehru rẹ ayen vwọ gba ehun na , nẹrhẹ ayen sa nabọ kpoma viẹ ọke rẹ ayen vẹ ivwighrẹn da họnra .
Vwẹ idjerhe vuọvo na , uyota rẹ avwanre yono vwo nẹ Baibol na cha , sẹro rẹ avwanre vwo nẹ abọ rẹ iyono rẹ efian .
( Jọn 8 : 31 , 32 ; 1 Jọn 4 : 1 ) Ẹguọnọ rẹ avwanre vwo kpahen uyota rẹ Baibol na da nabọ kodo , ọ cha nẹrhẹ e vwo ẹgba re vwo mu ‘ ophapha rẹ udu ’ rẹ ọvwata rẹ avwanre , yẹrẹ yerin akpọ nene irhi rẹ Ọghẹnẹ .
( Une 111 : 7 , 8 ; 1 Jọn 5 : 3 ) Vwọba , a da nabọ vwo ẹruọ rẹ uyota rẹ Baibol na , ka sa chochọn rayen vwẹ irharo rẹ ivwighrẹn re vwọsua avwanre . ​ — 1 Pita 3 : 15 .
Diesorọ o vwo fo nẹ a ta uyota ọkieje ?
Avwanre da nabọ vwẹ uyota rẹ Baibol na vwọ gba ehun , ọ cha nẹrhẹ e se yeren akpọ nene , ji ta uyota ọkieje .
Diesorọ o vwo fo nẹ a kẹnoma kẹ ofian eguon ?
Kidie Idẹbono vwẹ efian vwọba họnra avwanre .
Efian sa so omaẹwan vwọ kẹ ọvwọrofian na kugbe ohwo ro se ota rọyen gbuyota .
( Jọn 8 : 44 ) Ọtiọyena , ofori nẹ a davwẹngba vwọ kẹnoma kẹ efian .
( Ẹfe . 4 : 25 ) Jẹ , ọ ghwa lọhọ re vwo ru ọtiọye - en .
Abigail rọhẹ ẹgbukpe ihwe gbẹ ẹrenren da ta : “ Wo se no nẹ ọ ghwa bra re vwo gun efia - an , ma rho ọ da dianẹ uyota ru wọ cha ta na cha nẹrhẹ wọ ro okpetu . ”
Kẹ , diesorọ Abigail vwọ davwẹngba vwọ ta uyota ọkieje ?
Ọ da ta : “ Uyota me ta na nẹrhẹ ẹwẹn obrorhiẹn mẹ nabọ fiotọ vwẹ obaro rẹ Jihova .
Ọ je nẹrhẹ ọsẹ vẹ oni mẹ vwẹroso vwẹ , eriyin ji te igbeyan mẹ . ”
Victoria rọhẹ ẹgbukpe 23 da ta : “ E se hwe we siẹrẹ wọ da ta uyota ji chochọn rẹ oborẹ wo segbuyota .
Jẹ , a cha sa vwẹ ọyena vwo dje erere gbidiki ro che te we obọ - ọ : ọ cha kẹ wẹ uduefiogbere , ji nẹrhẹ wo sikẹrẹ Jihova , ọ je cha nẹrhẹ e muọghọ kẹ wẹ ji vwo ẹguọnọ wẹ . ”
Vwọrẹ uyota , erere herọ siẹrẹ a da vwẹ “ uyota na chobiẹ ehun ” ọkieje .
Uyota re vwo mu ehun ( Ni ẹkoreta 3 - 5 )
6 , 7 .
Diesorọ a vwọ reyọ ọvwata vwo dje ophapha rẹ udu ?
Isodje rẹ Rom rẹ ẹgbukpe ujorin ẹsosuọ vwẹ ọghan yẹrẹ ophapha rẹ utehru vwo muẹ udu .
E gunu ophapha na vwo rhurhu obo udu re te obẹ evun rayen , a me rha vwẹ ophiẹn vwo churo kokoroko .
O ji vwẹ utehru efa re vwo rhurhu obo igabọ na .
Isodje ro ku ewun tiọna phiyọ oma nabọ jomaotọ yan , ọ je fuẹrẹn ewun na kọke kọke sẹ utehru na eje nabọ riẹn dia .
Ophapha rẹ utehru na sẹro rẹ ubiudu vẹ asan efa vwevunrẹ ugboma rẹ isodje na , vwo nẹ abọ rẹ ọlọkọ vẹ edada .
Ọyena ghini uvi rẹ idjedje rẹ oborẹ iwan rẹ ọvwata rẹ Jihova sa sẹro rẹ ubiudu rẹ udje rẹ Inenikristi !
( Isẹ 4 : 23 ) Isodje cha sa rhọnvwe nẹ a vwẹ ophapha ọphapharhe vwo wene ophapha rẹ utehru rọye - en , vwẹ idjerhe vuọvo na , e rhe jẹ avwanre vwẹ ojevwe romobọ vwo wene iwan rẹ ọvwata rẹ Jihova - a .
A cha sa vwẹ aghwanre romobọ vwọ sẹro rẹ ubiudu rẹ udje rẹ avwanre - e .
( Isẹ 3 : 5 , 6 ) Ukperẹ ọtiọyen , ofori nẹ a vwẹ ọkieje vwọ fuẹrẹn ‘ ophapha rẹ utehru ’ rẹ Jihova vwo ruẹse kẹ avwanre , sẹ ọ nabọ rhurhu ubiudu rẹ avwanre .
Diesorọ ọ vwọ vọn vẹ erere re vwo churu mu iwan rẹ Jihova ?
Wo niro nẹ iwan rẹ ọvwata rẹ Jihova keke uwe ?
Daniel rọhẹ ẹgbukpe 21 da ta : “ Oyono vẹ emọ rẹ isikuru mẹ reyọ ovwẹ vwọ jehwẹ , kidie mi nene iwan rẹ Baibol na .
Ọke ọvo rhi vwo te , ughweghwe da rhe ro ovwẹ oma , mi de ji muomaphiyọ mamọ . ”
Kẹ , die yen chọn rọ uko ?
“ Ukuotọ rọyen , mi de rhi vwo oniso rẹ erere rọ herọ siẹrẹ e de yeren akpọ nene iwan rẹ Baibol na .
Kidie evo usun rẹ ‘ igbeyan ’ mẹ yena ke reyọ ihuvwun egangan , efa da dobọ rẹ isikuru ji .
Ọ da vwẹ kẹ ayen mamọ .
Jihova ghene sẹro mẹ . ”
Madison rọhẹ ẹgbukpe 15 da ta : “ Ọ pha bẹnbẹn kẹ vwẹ mi vwo chukoku oborẹ edje mẹ titẹ , rere mi se vwo churu mu iwan rẹ Jihova . ”
Die yen chọn rọ uko ?
“ Kọke kọke kọyen me vwọ karophiyọ oma mẹ nẹ odẹ rẹ Jihova yen me vwọ yan , Idẹbono di vwẹ edavwini vwọ sa vwẹ kerẹ edada .
Kọke kọke mi de phi ọdavwini kparobọ , oma kọ nabọ vwerhen ovwẹ . ”
Ophapha rẹ udu rẹ ọvwata ( Ni ẹkoreta 6 - 8 )
9 - 11 . ( a ) Isabato rẹ udje vọ yen Inenikristi kuẹphiyọ ?
( b ) Die yen sa chọn wẹ uko vwo fiudugberi ghwoghwo iyẹnrẹn esiri na ?
Se Ẹfesọs 6 : 15 .
Isodje rẹ Rom cha sa vwẹ awọ fefe kpo ofovwi - in .
Ophiẹn re vwo ru isabato rẹ ayen kuẹphiyọ na sẹro rẹ awọ rayen .
Fikirẹ obo re ruro wan , isabato na nabọ tọn , ọ je riẹn dia vwẹ awọ rayen .
Kirobo rẹ isabato rẹ isodje rẹ Rom kuẹphiyọ kpo ofovwin na chọn ayen uko , eriyin isabato rẹ udje rẹ avwanre je chọn avwanre uko vwo ghwoghwo ovuẹ rẹ ufuoma kẹ ihwo . ( Aiz .
52 : 7 ; Rom 10 : 15 ) Dedena , ọ guọnọ uduefiogbere ra vwọ chochọn rẹ esegbuyota rẹ ohwo ọke rẹ uphẹn na de rhiephiyọ .
Bo rọhẹ ẹgbukpe 20 da ta : “ Oshọ mi vwo ghwoghwo ota kẹ emọ rẹ iklasi mẹ mu vwe .
Oma vo vwẹ .
Me ghwa riẹn oboresorọ ọ vwọ dia ọtiọye - en .
Jẹ , oma vwerhen ovwẹ nẹ me sa nabọ soseri kẹ edje mẹ enẹna . ”
Ighene buebun rhi noso nẹ uvi rẹ egbemuo nẹrhẹ ayen se fiudugberi ghwoghwo iyẹnrẹn esiri rẹ Uvie na .
Mavọ yen wọ sa vwọ nabọ muegbe phiyotọ ?
Julia rọhẹ ẹgbukpe 16 da ta : “ Mi phiẹ ẹbe rẹ ukoko na evo phiyọ ekpu me ghwa kpo isikuru , ke me nabọ kerhọ kẹ oborẹ emọ rẹ iklasi mẹ ta kpahen esegbuyota rayen kugbe oborẹ ayen vwo imuẹro kpahen .
Ọyena chọn vwẹ uko vwo brorhiẹn rẹ oborẹ me sa vwọ chọn ayen uko .
Omamọ rẹ egbemuo nẹrhẹ ovwẹ sa vuẹ ayen obo ro che fierere kẹ ayen dẹn . ”
Makenzie rọhẹ ẹgbukpe 23 da ta : “ Wọ da dia ohwo ro vwo erorokẹ rọ je nabọ kerhọ , ku wọ sa riẹn egbabọse rẹ edje wẹn hirharokuẹ .
Me nabọ frẹkoto se evuẹ na eje rẹ ukoko vwọphia kpahen ighene .
Ọyena chọn vwẹ uko vwọ riẹn asan mi che dje kẹ ayen vwẹ wẹbsaiti rẹ jw.org yẹrẹ Baibol na . ”
Oborẹ ighene nana eje tare na , djerephia nẹ “ isabato ” rẹ avwanre cha nabọ dia kokoroko siẹrẹ a da nabọ muegbe phiyotọ re vwo ghwoghwo .
Isabato ( Ni ẹkoreta 9 - 11 )
12 , 13 .
Erhọ yen “ ibiri rẹ erhanre ” evo rẹ Eshu vwọ họnra avwanre ?
Se Ẹfesọs 6 : 16 .
Isodje rẹ Rom muẹ “ ekpọfia ” rode vwo kpo ofovwin . Ekpọfia na hẹre te asan rọ vwọ nabọ rhurhu ugboma rayen , vwo nẹ igabọ re te uvwurhon awọ .
Ekpọfia na sẹro rayen vwo nẹ abọ elọkọ vẹ edada .
Evo usun rẹ “ ibiri rẹ erhanre ” rẹ Eshu sa vwo rhe avwanre yen efian rọ hra nene asan eje nẹ Jihova davwerhọ rẹ avwanre - e .
Ida rọ dia ọmọtẹ rẹ ẹgbukpe ihwe gbẹ irhinrin , nẹ oma rọyen kueku .
Ọ da ta : “ Kọke kọke yen mi vwo roro nẹ Jihova sherabọ kẹ vwẹ , ọ cha sa dia ugbeyan mẹ - ẹ . ”
Kẹ , die yen chọn rọ uko vwo phi iroro ọchọchọ nana kparobọ ?
“ Uyono ẹra nabọ bọn esegbuyota mẹ gan .
Ọke ri jovwo , mi ghwe chidia ọrobọ mẹ , me kpahanphiyo enọ - ọ , kidie mi niro nẹ iniọvo na che se vwo omavwerhovwẹn rẹ ayen vwo nyo obo me cha ta - a .
Jẹ enẹna , me nabọ muegbe mi ki kpo uyono , me je davwẹngba vwọ kpahanphiyọ enọ te omarẹ abọ ivẹ yẹrẹ erha .
Dede nẹ ọ ghwa lọhọ - ọ , jẹ ọ kẹ vwẹ omavwerhovwẹn .
Ẹkpahọnphiyọ mẹ je bọn iniọvo na gan .
Uyono de kuphiyọ nu , ke me ghọghọ kpo vẹ imuẹro kokoroko nẹ Jihova vwo ẹguọnọ mẹ . ”
Ẹkpo vọ yen ikuegbe rẹ Ida na chọn avwanre uko vwọ mrẹvughe ?
Ikuegbe rẹ Ida na chọn avwanre uko vwọ mrẹ ẹkpo ọghanghanre ọvo vughe : O ghwe vwo asan rẹ ekpọfia rẹ isodje hẹrẹ te , jẹ ekpọfia rẹ esegbuyota rẹ avwanre dia ọtiọye - en .
Onenikristi ọvuọvo vwo ẹgba ro vwo ru ekpọfia rọyen hẹrephiyọ yẹrẹ ruo hanvwephiyọ . ( Mat .
14 : 31 ; 2 Tẹsa .
1 : 3 ) Eriyina , e jẹ ohwo vuọvo ru esegbuyota rọyen ganphiyọ !
Ekpọfia rode rẹ esegbuyota ( Ni ẹkoreta 12 - 14 )
15 , 16 .
Idjerhe vọ yen iphiẹrophiyọ vwọ họhọ erhu ?
Se Ẹfesọs 6 : 17 .
Erhu rẹ isodje rẹ Rom kuẹphiyọ na sẹro rẹ uyovwin , ohọre , vẹ opharo rayen .
Ọkiọvo , ayen sa vwẹ erhu rayen vwọ yọnrọn obọ , kidie erhu na vwo asan ra sa yọnren .
Kirobo rẹ erhu sa sẹro rẹ afọnrhe rẹ isodje , eriyin “ erhu ” rẹ iphiẹrophiyọ rẹ Onenikristi na je sa sẹro rẹ ẹgba iroro rẹ avwanre . ( 1 Tẹsa .
5 : 8 ; Isẹ 3 : 21 ) Iphiẹrophiyọ sa nẹrhẹ a tẹnrovi oborẹ Jihova veri , ji vwẹ ẹro abavo vwo ni ebẹnbẹn re hirharoku .
( Une 27 : 1 , 14 ; Iruo 24 : 15 ) Ọtiọyena , ofori nẹ a vwẹ “ erhu ” rẹ avwanre vwo tughẹ ọkieje , ukperẹ a vwọ reyọ vwọ yọnrọn obọ .
17 , 18 . ( a ) Idjerhe vọ yen Eshu sa vwọ phiẹn avwanre vwo ku erhu rẹ avwanre nẹ uyovwin ?
( b ) Mavọ yen avwanre se vwo djephia nẹ Eshu je rhe phiẹn avwanre - e ?
Mavọ yen Eshu sa vwọ phiẹn avwanre vwo ku erhu nu uyovwin ?
Roro kpahen obo ro ru Jesu .
Eshu riẹnre nẹ Jesu rhẹro rẹ ọke ro che vwo sun akpọ na .
Ẹkẹvuọvo , ọ cha hẹrhẹ ọke rẹ Jihova bruphiyọ kẹ .
Ọ je cha rioja ji ghwu tavwen ọke yena ki te .
Ọtiọyena , Eshu kọ guọnọ ruo rere Jesu vwo roro nẹ o se bru ọke na krẹ .
Ọ da vuẹ Jesu nẹ siẹrẹ ọ da sa vwẹ ẹga kẹ ọyen , o che siobọnu usuon rẹ akpọ na kẹ ichichiyin na .
( Luk 4 : 5 - 7 ) Vwẹ idjerhe vuọvo na , Eshu riẹnre nẹ Jihova veri nẹ ọyen cha kẹ avwanre erọnvwọn iyoyovwin buebun vwẹ akpọ kpokpọ na .
Jẹ , a cha hẹrhẹ ji rioja vwẹ eyeren nana tavwen .
Eshu kọ guọnọ phiẹn avwanre vwo roro nẹ a sa riavwerhen rẹ erọnvwọn iyoyovwin tiọyena enẹna .
Ọ guọnọre nẹ avwanre phi Uvie na phiyọ ẹdia rivẹ rere a reyọ ẹvwọtua rẹ ekuakua rẹ akpeyeren vwọ kobaro , vẹ ẹwẹn nẹ e se vwo kemu kemu rẹ avwanre guọnọre asaọkiephana . ​ — Mat .
6 : 31 - 33 .
Eshu davwẹngba rọ vwọ phiẹn ighene buebun rehẹ ukoko rẹ Jihova , jẹ o se ruo - o .
Kerẹ udje , Kiana rọ dia eghene ọmọtẹ rẹ ẹgbukpe 20 da ta : “ Me riẹnre nẹ Uvie rẹ Ọghẹnẹ ọvo yen se si ebẹnbẹn rẹ avwanre eje no . ”
Mavọ yen iphiẹrophiyọ ọgangan nana vwo djobọte iroro vẹ uruemu rọyen ?
“ Iphiẹrophiyọ mẹ kpahen Iparadaisi na chọn vwẹ uko vwọ vwẹ ẹro abavo vwo ni obo mi tẹnrovi vwẹ akpeyeren .
Me nabọ ghwọrọ ọke vẹ ẹgba mẹ phiyọ oborẹ mi tẹnrovi vwevunrẹ ukoko na , ukperẹ me vwọ wian phiyọ oborẹ ona mi vwori sa vwọ nẹrhẹ ovwẹ dia ohwo ro titiri vwẹ akpọ na . ”
Erhu rẹ usivwin ( Ni ẹkoreta 15 - 18 )
19 , 20 .
Mavọ yen a sa vwọ tẹn ona rẹ obo ra vwẹ Baibol na vwo ruiruo ?
Ọke rẹ ọyinkọn Pọl vwo si ọbe rọyen , elọkọ ri vwẹ emerha vwo gron vrẹ ichiyin ivẹ yen isodje rẹ Rom muẹ .
E ru elọkọ na vwẹ idjerhe ra da sa reyọ ayen vwọ yọnren obọ ọke ra da họnra .
Kidie nẹ isodje rẹ Rom vwẹ elọkọ rayen vwo yono ona rẹ ohọnre kẹdẹ kẹdẹ , kẹ ayen se phiẹ kparobọ .
Pọl vwẹ Ota rẹ Ọghẹnẹ vwo dje ọlọkọ rẹ Jihova vwo ruẹse kẹ avwanre .
Jẹ , a cha nabọ ghwọrọ ọke vwo yono obo ra sa vwọ reyọ vwọ chochọn rẹ esegbuyota rẹ avwanre yẹrẹ kpọ iroro rẹ avwanre vi . ( 2 Kọr . 10 : 4 , 5 ; 2 Tim .
2 : 15 ) Mavọ yen wo se vwo ru ona wẹn yovwinphiyọ ?
Sebastian rọhẹ ẹgbukpe 21 da ta : “ Ọke mi de ru isese rẹ Baibol mẹ , me davwẹngba vwọ jokaphiyọ owọrota ọvo vwẹ uyovwin rẹ ọbe rẹ Baibol ọvuọvo ri mi seri .
Mi guọnọ si ẹkpo rẹ Baibol na eje ri me je vwe phiyọ asan ọvo .
Ọyena chọn vwẹ uko vwọ riẹn iroro rẹ Jihova . ”
Daniel re djunute siẹvure da ta : “ Ọke mi de ruẹ isese rẹ Baibol mẹ , me davwẹngba vwọ jokaphiyọ ẹkpo rẹ Baibol sansan re me sa vwọ chọn ihwo uko vwẹ aghwoghwo .
Mi niroso nẹ ihwo buebun nabọ kerhọ siẹrẹ ohwo de vwo omavwerhovwẹn kpahen ovuẹ ro ghwoghwo , ọ da je davwẹngba vwo ruẹ nene . ”
Ọlọkọ rẹ ẹwẹn na ( Ni ẹkoreta 19 - 20 )
Diesorọ oshọ rẹ Eshu vẹ emekashe rọyen wo juwe emuo ?
Wo nene oborẹ ighene sansan re djunute vwẹ uyono nana tare , o vwo oboresorọ a vwọ djoshọ rẹ Eshu vẹ emekashe rọye - en .
Dede nẹ ayen vwo ẹgba , Jihova gan vrẹ ayen .
Ayen cha dia bẹdẹ - ẹ .
Vwẹ Usuon rẹ Ẹgbukpe Uriorin rẹ Kristi na , a cha kanre ayen phiyọ uwodi , a me ghwọrọ ayen ukuotọ rọyen . ( Ẹvwọ .
20 : 1 - 3 , 7 - 10 ) Avwanre nabọ vughe ọvweghrẹn rẹ avwanre , ena ro vwo ruiruo , kugbe ọdavwẹ rọyen .
Womarẹ ukẹcha rẹ Jihova , e se mudia vwọsuọ !
Ọghwẹkoko rẹ ubrotọ re ruru vwẹ Nyzhnya Apsha , Ukraine , vwẹ 2012
JESU tarọ jovwo nẹ idibo rọyen che vun orhọ rode vwẹ ọke oba na . ( Mat .
9 : 37 ; 24 : 14 ) E ja mrẹ oborẹ eta rọyen na rugba vwẹ idjerhe oghẹresan vwẹ ubrakpọ rẹ Transcarpathia vwẹ Ukraine .
Ikoko 50 ri vwo ighwoghwota re vrẹ 5,400 yehẹ irere erha rehẹ ubrakpọ yena .
* Vwẹ irere erha yena , asan rẹ ihwo 4 hepha , ohwo 1 usun rayen Oseri rẹ Jihova !
Mavọ yen ẹkuotọ rẹ ayen de ghwoghwo na hepha ?
Oniọvo ọvo re se Vasile tare nẹ , “ ihwo na vwẹ ẹro ọghanghanre vwo ni Baibol na kugbe orhiẹn - esiri ; ayen chọn ohwohwo uko , orua ọvuọvo ji yerẹn kuẹgbe . ”
Vwọba , ọ da ta : “ Ọ dia ọkieje yen ayen vwọ rhọnvwa phiyọ iyono rẹ avwanre - e .
Dedena , ayen nabọ kerhọ siẹrẹ e de dje orọnvwọn kẹ ayen vwẹ Baibol na . ”
Vwọrẹ uyota , ighwoghwota re wian ubrakpọ nana hirharoku egbabọse oghẹresan , kidie ayen bunrun mamọ .
Kerẹ udje , ukoko ọvo vwo ighwoghwota 134 , ẹkẹvuọvo iwevwin 50 ọvo yehẹ ekogho rẹ ayen de ghwoghwo !
Mavọ yen ighwoghwota na vwo phi egbabọse nana kparobọ ?
Buebun rẹ iniọvo na vrẹn nẹ ekogho na ra ga vwẹ asan ra da ma guọnọ ukẹcha .
Oniọvo ọshare ọvo re se Ionash rọhẹ ẹgbukpe 90 da ta : “ A da ghare iwevwin rehẹ ẹkuotọ rẹ avwanre wian na vwẹ uvwre rẹ iniọvo na , iwevwin ivẹ yen oghwoghwota ọvuọvo de se ghwoghwo .
Mi ghwoghwo vwevunrẹ ọko ọvo . Dẹvure mi vwo vwo omakpokpọ , nẹ ọke ra ruọke yen mi ji vwo kpo ẹkuotọ ọvo rẹ ukoko vuọvo hepha - a , rọ vwẹ omarẹ iroko 160 vwo sheri kẹ asan me dia .
Oboyin kọyen mi de ghwoghwo ota kẹ ihwo re jẹ ephẹrẹ rẹ Hungary . ”
Ighwoghwota na nabọ vwẹ ukẹcha phia vwẹ ẹkuotọ efa .
Oniọvo Ionash da je ta : “ Ughọjọ 4 rẹ edegburhiọke yen mi vwo vrẹn rere me sa vwọ mrẹ itreni ro .
Mi de te oboyin , ki mi ghwoghwo ota te ughọjọ 6 rẹ ovwọnvwọn rẹ itreni na vwo rhivwin kpo .
Eriyin mi ghwe ruẹ , abọ ivẹ yẹrẹ erha kudughwrẹn kudughwrẹn . ”
Oniọvo Ionash mrẹ erere vwo nẹ ẹgbaẹdavwọn rọyen na ?
Ọ da ta : “ Me riavwerhen rẹ ọke me ghwọrọ vwo ghwoghwo ota vwẹ oboyin .
Oma vwerhen ovwẹ nẹ me sa chọn orua ọvo uko vwọ mrẹ uyota na vughe . ”
Vwọrẹ uyota , ọ dia ihwo eje yen se kpo asan oshesheri tiọye - en .
Ẹkẹvuọvo , ihwo eje ji te ighwoghwota re kpakore , nabọ davwẹngba vwọ wian ẹkuotọ na eje ra ghare kẹ ukoko rayen .
Ẹgbaẹdavwọn rayen yen nẹrhẹ ihwo ri joma te ọhwọhwọ ivẹ rẹ uchunu rẹ ighwoghwota na yẹrẹ ri te ubro rẹ uchunu rẹ ihwo re dia irere erha yena , se kpo Ẹkarophiyọ rẹ Ughwu rẹ Jesu re ruru vwẹ oboyin vwẹ 2017 .
Aphro herọ - ọ , uphẹn herọ re vwo “ dje ebuo - ebuo phihọ vwẹ iruo rẹ Ọrovwohwo ” na , o toro asan rẹ avwanre da ga - a . ​ — 1 Kọr .
15 : 58 .
Edẹ rẹ irere na yen Hlybokyy Potik , Serednye Vodyane , kugbe Nyzhnya Apsha .
3 “ Uvie Mẹ Dia ọ rẹ Akpọ Nana - a ”
8 Jẹ Avwanre Dia Ọvo Kirobo rẹ Jihova vẹ Jesu Dia Ọvo
Usuon , ephẹrẹ , vẹ ẹkuruemu rẹ asan re nurhe , hẹriẹ ihwo mamọ vwẹ ọke rẹ Jesu .
Vwẹ uyono ivẹ nana , a cha mrẹ oborẹ Jesu yono idibo rọyen kpahen oborẹ ayen sa vwọ dia ọvo , je kẹnoma kẹ uruemu ra vwọ fẹnẹ ihwo .
A je cha mrẹ oborẹ avwanre sa vwọ vwẹrokere ayen .
13 Mane Ọ Mrẹ Ẹroesiri rẹ Ọghẹnẹ
16 Vwẹ Irhi vẹ Odjekẹ rẹ Ọghẹnẹ Vwo Yono Ẹwẹn Obrorhiẹn Wẹn
Ofori nẹ a nabọ yono ẹwẹn obrorhiẹn avwanre rere ọ sa kpọ avwanre phiyọ idjerhe ọsoso .
Jihova kẹ avwanre irhi vẹ odjekẹ re sa chọn avwanre uko vwo yono ẹwẹn obrorhiẹn na , je vwẹ ẹro ro vwo nẹ emu ji vwo no .
Uyono nana che dje oborẹ avwanre sa vwọ vwẹ odjekẹ rẹ Baibol vwọba akpọ yerin .
21 “ Jẹ Urhukpẹ Wẹn La ” Rere Wọ Vwẹ Urinrin kẹ Jihova
Jesu vuẹ idibo rọyen nẹ ayen jẹ urhukpẹ rayen lo , rere ihwo sa vwọ vwẹ urinrin kẹ Ọghẹnẹ .
Uyono nana che dje oborẹ avwanre che ru , rọ cha ‘ nẹrhẹ urhukpẹ rẹ avwanre ’ lo fiotọ .
26 Ikuegbe rẹ Akpeyeren ​ — Me Mrẹ Ọbọgan Vwẹ Ọke rẹ Ebẹnbẹn
30 Ẹgba rẹ Uyeren
32 Wọ Karophiyọ ?
“ Je vwi fiki rẹ ọna me vwọ rhe akpọ na , rhi se oseri kẹ uyota na . ” ​ — JỌN 18 : 37 .
UNE : 15 , 74
Idjerhe vọ yen Jesu vwo djephia nẹ ọyen vwo omavwerhovwẹn kpahen oseghe rẹ usuo - on ?
Ẹro vọ yen Jesu tare nẹ e vwo ni osa rẹ uyovwin ?
Ẹro vọ yen Inenikristi vwo ni ozighi - egbe ?
1 , 2 . ( a ) Idjerhe vọ yen ohẹriẹ vwọ ganphiyọ vwẹ akpọ na nonẹna ?
( b ) Enọ vọ yen a cha kpahenphiyọ vwẹ uyono nana ?
ONIỌVO aye ọvo rọ dia Southern Europe vwọ karophiyọ obo re phia kẹ , ọ da ta : “ Nẹ ọkiemọ rhe yen me vwọ rhiẹromrẹ oshenyẹ .
Ọtiọyena , mi de gbevwọso usuon rẹ ẹkuotọ mẹ .
Ọmọshare ọvo rọ dia onogbozighi yen mẹ vẹ ọyen gba jẹ ọsen vwẹ ikpe buebun . ”
Oniọvo ọshare ọvo rọ dia ẹbẹre obohwẹre rẹ ọnre na vwẹ Africa vwo dje obo ri muro vwo vwobọ vwẹ ozighi - egbe , ọ da ta : “ Mi niro nẹ orere mẹ yovwin vrẹ ọ rẹ ihwo efa , ọtiọyena , me da vwomaba ukoko ọvo ro sivwin oseghe rẹ usuon .
E de yono avwanre obo ra vwẹ oshuẹ vwo hwe ihwo , rere avwanre se vwo hwe ivwighrẹn rẹ avwanre , ji te ihwo rẹ orere rẹ avwanre ri vwomaba ikoko rẹ usuon oseghe efa . ”
Oniọvo aye ọvo rọ dia Europe da ta : “ Kidie nẹ mi vwo uruemu me vwọ fẹnẹ ihwo , mi de rhi vwo utuoma kpahen ihwo ri nẹ ẹkuotọ efa rhe , yẹrẹ ri kpo ẹga re fẹnẹ ọmẹ . ”
Nonẹna , ihwo buebun ji vwo oka rẹ uruemu rẹ ihwo erha re djunute na vwori jovwo .
Eghrẹn rhoma rhe ganphiyọ vwẹ uvwre rẹ ikoko sansan ri sivwin oseghe rẹ usuon .
Ihwo buebun gbe ozighi kidie ayen guọnọ egbomọphẹ . Utuoma re vwo kpahen erhorha rhoma rhe ganphiyọ .
Baibol na tarọ jovwo nẹ vwẹ ẹdẹ re koba na ihwo rhe che “ se fue ọhọre raye - en , ” yẹrẹ ayen rha cha sa rhọnvwephiyọ oborẹ ayen tare - e . ( 2 Tim .
3 : 1 , 3 ) Mavọ yen Inenikristi sa vwọ sẹro rẹ oyerinkugbe rayen vwevunrẹ akpọ nana rẹ ihwo buebun de vwo utuoma kpahen ohwohwo ?
Avwanre se yono erọnvwọn buebun nẹ oborẹ Jesu ruru ọke rẹ oseghe rẹ usuon vwọ so ọyangha vwẹ ẹgbukpe ujorin ẹsosuọ .
E jẹ a fuẹrẹn enọ erha nana : Diesorọ Jesu rhe vwobọ vwẹ oseghe rẹ usuo - on ?
Mavọ yen o vwo djephia nẹ ofori nẹ idibo rẹ Ọghẹnẹ kẹnoma kẹ oseghe rẹ akpọ na ?
Idjerhe vọ yen Jesu vwo yono avwanre nẹ a kẹnoma kẹ ozighi - egbe ?
3 , 4 . ( a ) Die yen ihwo rẹ Ju buebun guọnọre nẹ Jesu ru ?
( b ) Mavọ yen iroro nana djobọte idibo rẹ Jesu wan ?
Ihwo rẹ Ju buebun rẹ Jesu ghwoghwo ota kẹ , guọnọ broma reyọ nẹ otọ rẹ usuon rẹ Rom .
Jewish Zealot rọ dia ọvo usun rẹ ikoko rẹ ihwo rẹ Ju ri sivwin oseghe rẹ usuon yen toroba ẹwẹn nana ro rhe ihwo na .
Buebun rẹ ihwo rehẹ ẹko nana nene iroro rẹ Judas rọ dia ohwo rẹ Galili .
Judas phiẹn ihwo buebun vwẹ ẹgbukpe ujorin ẹsosuọ nẹ ọyehẹ mesaya na .
Ogbikuegbe rẹ Ju re se Josephus tare nẹ Judas “ kpare ẹwẹn rẹ ihwo rẹ Ju vwọso usuon rẹ Rom , ro vwo se ihwo re hwosa rẹ uyovwin ẹkpa . ”
Ukuotọ rọyen ihwo rẹ Rom de hwe .
( Iruo 5 : 37 ) Evo usun rẹ ihwo rehẹ ẹko re dje na , ki gbe ozighi rere oborẹ ayen guọnọ na se vwo te ayen obọ .
Enana vwọ phia na , jẹ buebun rẹ ihwo rẹ Ju efa hẹrhẹ ẹcha rẹ Mesaya na .
Ayen rorori nẹ Mesaya na da rhe , ọ cha nẹrhẹ ẹgborho rayen titi , ọ me je kẹ ayen egbomọphẹ vwo nẹ abọ rẹ usuon rẹ Rom .
( Luk 2 : 38 ; 3 : 15 ) Buebun rayen roro nẹ Mesaya na cha vwẹ uvie rọyen vwo mu vwẹ ẹkuotọ rẹ Izrẹl .
Ọke yena , oduduru rẹ ihwo rẹ Ju re hrabọ nene ẹgborho na eje , ki che rhivwin rhe .
Wọ karophiyọ onọ nana rẹ Jọn ro brẹ ihwo phiyame na nọ Jesu : “ Wẹ ọ ro cha na , gbinẹ ohwo ọfa ? ” ( Mat .
11 : 2 , 3 ) Ọ guọnọ riẹn sẹ ohwo ọfa yen cha rhe rhi ru oborẹ ihwo na rhẹro rọyen .
Idibo rẹ Jesu ivẹ rọ vwomaba vwẹ idjerhe rẹ ayen vwo kpo Emaọs , ji vwo iroro tiọyen .
( Se Luk 24 : 21 . )
O kriri - i , iyinkọn rẹ Jesu da nọ : “ Ọrovwohwo , kẹ wọ sa vwẹ uvie rẹ Izrẹl na rhivwi rhe vwẹ ọke nana ? ” ​ — Iruo 1 : 6 .
( a ) Diesorọ ihwo rẹ Galili vwọ guọnọ vwẹ Jesu mu ovie ?
( b ) Mavọ yen Jesu vwọ kpọ iroro rayen vi ?
Iroro vuọvo yena yen je nẹrhẹ ihwo rẹ Galili davwẹngba rẹ ayen vwọ vwẹ Jesu vwo mu ovie .
Ọkiọvo ayen rorori nẹ Jesu cha dia uvi rẹ osun kidie ọyen ọwena rẹ ota , o sivwin ihwo , ọ tobọ je ghẹrẹ ihwo rẹ owẹnvwe hwe .
Jesu vwọ ghẹrẹ eshare ri te omarẹ 5,000 nu , o de vwo oniso rẹ oborẹ ihwo na guọnọ ruẹ .
“ Rọ vwọ riẹn nẹ ayen cha vwẹ ogangan reyọ vwo mu ovie , Jesu da rhoma sioma reyọ kpo obo igbenu itete na ọye ọvo . ”
( Jọn 6 : 10 - 15 ) Jesu vwo kpo ẹbẹre ochekọ rẹ Urhie rẹ Galili vwẹ ẹdẹ rivẹ , ọkiọvo kidie nẹ ọ riẹnre nẹ ẹwẹn rẹ ihwo na kpotọ re , ọ da vuẹ ayen oboresorọ ọ vwọ rhe akpọ na .
O rhi yono ayen uyota ro shekpahen Uvie rẹ Ọghẹnẹ , ọ dia emu yẹrẹ ekuakua rẹ ugboma yen ọ rhe ghare - e .
“ Ovwan wian owian fiki rẹ emuọre rọ ghwọrọ - ọ ; ẹkẹvuọvo fiki rẹ emuọre rọ tọn re te arhọ ri bẹdẹ . ” ​ — Jọn 6 : 25 - 27 .
Idjerhe vọ yen Jesu vwo djephia nẹ , ọ dia oseghe rẹ usuon yen muro rhe akpọ na - a ?
( Ni uhoho rẹsosuọ na . )
Ọmọke krẹn tavwen Jesu ki ghwu , o de noso nẹ idibo rọyen evo roro nẹ ọyen cha vwẹ uvie rọyen vwo mu vwẹ Jerusalẹm .
Ọ da kpọ iroro rayen vi womarẹ itẹ ro kperi kpahen igho .
Jesu tare nẹ ọyen yen “ okpohwo ” yena ro kpo isiorho shesheri vwevunrẹ itẹ na .
O mudiaphiyọ nẹ Jesu cha yanjẹ idibo rọyen vwo vwẹ ọke grongron .
( Luk 19 : 11 - 13 , 15 ) Jesu je vuẹ Pọntiọs Pailet nẹ ọyen ka ẹbẹre vuọvo vwẹ usuon rẹ Rom na - a .
Pọntiọs Pailet da nọ Jesu : “ Wẹ hẹ Ovie ri Ju na ? ”
( Jọn 18 : 33 ) Ọ sa dianẹ oshọ muo nẹ Jesu cha riẹriẹ ihwo na vwo gbevwọso usuon rẹ Rom .
Ẹkẹvuọvo , Jesu da kpahen kẹ : “ Uvie mẹ dia ọ rẹ akpọ nana - a . ”
( Jọn 18 : 36 ) O che se vwobọ vwẹ oseghe rẹ usuon rẹ akpọ na - a , kidie obo odjuvwu yen Uvie rọyen hepha .
Ọ vuẹ Pailet nẹ ọyen rhe otọrakpọ na “ rhi se oseri kẹ uyota na . ” ​ — Se Jọn 18 : 37 .
Ebẹnbẹn rẹ akpọ na yen wọ tẹnrovi , gbanẹ Uvie rẹ Ọghẹnẹ ?
( Ni ẹkorota 7 )
Diesorọ ọ vwọ dia egbabọse ra vwọ kẹnoma kẹ uruemu re vwo hworo ona yẹrẹ vwẹ ubiudu rẹ ohwo vwọ ka ẹbẹre ọvo rẹ usuon rẹ akpọ na ?
E de vwọ ẹruọ rẹ iruo ra vwọ kẹ avwanre kirobo rẹ Jesu vwo ẹruọ rẹ obo ri muro rhe akpọ na , e rhe che hworo ona vwẹ obuko yẹrẹ ka ẹbẹre rẹ usuon rẹ akpọ na vwevunrẹ ubiudu rẹ avwanre - e .
Jẹ , ọnana ghwa lọhọ - ọ .
Oniruo ro kiẹn ọvo da ta : “ Ẹwẹn re vwo gbevwọso usuon rhoma ganphiyọ vwẹ ekogho rẹ avwanre , ihwo buebun titẹ orho rayen .
Ayen rorori nẹ oma che fun ayen siẹrẹ ihwo rẹ orho rayen de sun .
Jẹ , ọ vwerhoma nẹ iniọvo na sẹro rẹ oyerinkugbe rayen .
Ayen muomaphiyọ iruo rẹ aghwoghwo rẹ Uvie na .
Ayen vwẹroso Jihova nẹ , ọyen ọvo yen se phioba phiyọ oshenyẹ vẹ ebẹnbẹn na eje rẹ avwanre hirharokuẹ . ”
Oka rẹ oshenyẹ vọ yen ihwo rẹ Ju buebun rioja rọyen vwẹ ẹgbukpe ujorin ẹsosuọ ?
Oshenyẹ nẹrhẹ ihwo muomaphiyọ eta rẹ usuon .
Okeke rẹ osa uyovwin yen nẹrhẹ ihwo buebun phioma phiyọ eta rẹ usuon vwẹ ọke rẹ Jesu .
Vwọrẹ uyota , Judas re djunute siẹvure na gbevwọso kidie usuon rẹ Rom siẹ edẹ rẹ ihwo , rere kohwo kohwo vwọ hwosa rẹ uyovwin .
Ihwo rehẹ otọ rẹ usuon rẹ Rom , ji te i ri kerhọ kẹ Jesu ọke yena vwọso ọrhuẹrẹphiyotọ na - a , ayen hwosa phiyọ etọ vẹ iwevwin rayen , kugbe erọnvwọn efa rẹ ayen vwori .
Ọghware rẹ imiarhọghọ na jehẹ ẹbẹre ọvo .
Ọkiovo , ayen sa jẹ udi kẹ ihwo ri suẹn rere ẹdia rode se vwo te ayen obọ . Ẹdia na de te ayen obọ nu , ayen me reyọ vwọ ghwa ihwo na re .
Ọghware yen Zakiọs rọ dia onotu rẹ imiarhọghọ na vwẹ Jẹriko vwo fe .
( Luk 19 : 2 , 8 ) Ọyena ghwa ẹkuruemu rẹ imiarhọghọ rẹ ọke yena .
9 , 10 . ( a ) Idjerhe vọ yen ivwighrẹn rẹ Jesu vwọ davwẹngba rẹ ayen vwọ riẹriẹ vwo duvwunu phiyọ ota ro shekpahen usuon ?
( b ) Die yen avwanre yono vwo nẹ ẹkpahọnphiyọ rẹ Jesu vwọphia ?
( Ni uhoho rẹsosuọ na . )
Ivwighrẹn rẹ Jesu guọnọ riẹriẹ vwo duvwunu phiyọ aphro ro shekpahen osa rẹ uyovwin .
Ayen nọrọ kpahen “ osa ” rẹ uyovwin rẹ ikọba ọvo rẹ usuon rẹ Rom tare ayen ohwo ọvuọvo hwa .
( Se Matiu 22 : 16 - 18 . )
Ihwo na guọnọ hwosa nana - a , kidie usuon rẹ Rom na bẹn ayen re .
“ Otu ri Hẹrodias ” yẹrẹ ihwo re ka ẹbẹre rẹ uson rẹ Hẹrọd yen nọrọ onọ na .
Ayen rorori nẹ Jesu cha tanẹ a hwosa rẹ uyovwin na - a , rere ayen mrasan da yọnrọn nẹ ọ vwọso usuon rẹ Rom .
Ọ da je tanẹ ayen hwa osa na , ihwo buebun rha cha rhọnvwe nene - e . Jesu ghwomaphiyọ ẹbẹre vuọvo vwẹ ota na - a .
Ọ da ta : “ A vwẹ ẹkẹn ri Siza kẹ Siza ; re a vwẹ ọ rẹ Ọghẹnẹ kẹ Ọghẹnẹ . ”
( Mat .
22 : 21 ) Vwọrẹ uyota , Jesu riẹnre nẹ imiarhọghọ na ghene ghwa ihwo ria mamọ , jẹ ọ guọnọ vwẹ uphẹn kẹ aphro yena rere o si ẹwẹn rọyen nẹ obo re ma ghanre - e .
Uvie rẹ Ọghẹnẹ rọ dia obo ri se si ebẹnbẹn rẹ ihworakpọ no , yen ọ tẹnrovi .
Ọtiọyena , o de phi uvi rẹ udje phiyotọ kẹ idibo rọyen .
Ofori nẹ ayen kẹnoma kẹ eta ri shekpahen usuon , o tori sẹ ihwo na họnra vwọ kẹ erhuvwu yẹrẹ umiovwo - o .
Uvie na kugbe ọvwata rọyen yen Inenikristi vwọ tua .
Ayen vwo ọke rẹ ayen cha vwọ jiroro yẹrẹ ta eta ri shekpahen oshenyẹ - ẹ . ​ — Mat .
6 : 33 .
Mavọ yen avwanre sa vwọ chọn ihwo efa uko vwo vwo ẹruọ rẹ oborẹ orhiẹn - ebro abavo hepha ?
Iseri rẹ Jihova buebun ri duvwunu phiyọ eta rẹ usuon jovwo , rhe ruẹ ọtiọyen ọfa - a .
Kerẹ udje , oniọvo aye ọvo vwẹ Great Britain da ta : “ Mi vwo wontọ nẹ yunivasiti ri mi de yono social studies nu , mi de rhi muomaphiyọ oseghe rẹ usuon .
Me guọnọ chochọn rẹ ihwo ibiebi , kidie oja rẹ avwanre ria gan nọ re .
Dede nẹ mi vwo aghẹnghẹn rẹ ota , ofu ji dje vwe ghene .
Me riẹnre nẹ ubiudu rẹ ihwo yen utuoma vẹ ohẹriẹ nẹ cha - a .
Jẹ , me rhe vwọ ton uyono rẹ Baibol phiyọ , mi de rhi noso nẹ ofori nẹ mi si utuoma nẹ evunrẹ ubiudu mẹ tavwen .
Oniọvo aye ọvo rọ dia oyibo yen vwẹ Baibol vwo yono uvwe , je chọn vwẹ uko vwọ mrẹ ẹkpo nana vughe .
Asaọkiephana , me ga kerẹ ọkobaro ọkieje vwẹ ukoko ra da jẹ ejajẹ rẹ idin , me je davwẹngba vwo yono oborẹ mi se vwo ghwoghwo ota kẹ koka koka rẹ ihwo . ”
Oka rẹ “ iphuephu ” vọ yen Jesu vuẹ idibo rọyen nẹ ayen kẹnoma kẹ ?
Ilori rẹ ẹga re hẹro vwẹ ọke rẹ Jesu phioma phiyọ oseghe rẹ usuon .
Ọbe re se Daily Life in Palestine at the Time of Christ tare nẹ “ ihwo rẹ Ju ghare oma phiyọ ẹko rẹ ẹga sansan , kirobo ra je mrẹ ikoko sansan ri sivwin oseghe rẹ usuon nonẹna . ”
Kọyensorọ Jesu vwọ vwẹ orhọ - esio nana vwọ kẹ idibo rọyen : “ Ovwan kẹnoma kpahe iphuephu rẹ emu ri Farisi vẹ iphuephu rẹ Hẹrọd . ”
( Mak 8 : 15 ) Ọ sa dianẹ ihwo re biẹcha usuon rẹ Hẹrọd yen Jesu vwori vwẹ ẹwẹn ọke ro vwo djunute iphuephu rẹ Hẹrọd .
Otu rẹ Farisi na jẹ ẹko ọfa re guọnọre nẹ ihwo rẹ Ju broma reyọ nẹ usuon rẹ Rom .
Iyẹnrẹn rẹ Matiu djerephia nẹ Jesu ji si idibo rọyen orhọ kpahen ihwo rẹ Sadiusi .
Kidie nẹ a kẹ ihwo rẹ Sadiusi ẹdia ride vwẹ usuon rẹ Rom na , ayen rha guọnọ nẹ ihwo rẹ Ju broma reyọ - ọ .
Jesu vwẹ orhọ - esio kẹ idibo rọyen nẹ , ayen kẹnoma kẹ iyono yẹrẹ iphuephu rẹ ẹko erha nana . ( Mat .
16 : 6 , 12 ) Ọ vwerhoma dẹn nẹ Jesu vwẹ orhọ - esio nana phia ọke ro vwo siomareyọ nẹ ohri rẹ ihwo re guọnọ reyọ vwo mu ovie nu .
13 , 14 . ( a ) Idjerhe vọ yen eta rẹ ẹga vẹ usuon vwọ so ozighi vẹ oshenyẹ ?
( b ) Diesorọ avwanre vwọ kẹnoma kẹ ozighi ọ da tobọ dianẹ e shenyẹ avwanre ?
( Ni uhoho rẹsosuọ na . )
Ozighi yen nẹ obuko rọyen cha kọke kọke rẹ ẹga da vwomaba usuon .
Jesu vuẹ idibo rọyen nẹ ayen ka ẹbẹre vuọvo rẹ usuon rẹ akpọ na - a .
Ọnana ghwa emuọvo rọ dia oboresorọ ilori rẹ irherẹn na vẹ otu rẹ Farisi na vwọ guọnọ Jesu hwe .
Oshọ muẹ ayen nẹ ihwo na cha kerhọ kẹ Jesu , ẹdia rayen me rhe va ayen obọ .
Ayen da ta : “ Avwanre da yan jovwo enẹ , kohwo kohwo che segbuyota , ihwo ri Rom ke cha rhe rhe guọghọ asan ọfuanfon rẹ avwanre kugbe ẹgborho rẹ avwanre . ”
( Jọn 11 : 48 ) Ọtiọyena , Kaifas rọ dia Orherẹn Rode na da kobaro rẹ iroroẹjẹ re vwo hwe Jesu . ​ — Jọn 11 : 49 - 53 ; 18 : 14 .
Kaifas de ji isodje yanran re mu Jesu vwẹ ason .
Kidie nẹ Jesu riẹn obo rehẹ ẹwẹn rayen , vwẹ ason rọ koba rọ vẹ iyinkọn rọyen vwọ riemu kuẹgbe , ọ da vuẹ ayen nẹ ayen vwẹ elọkọ vwọ choma .
Elọkọ ivẹ te re vwo yono ayen uyono ọghanghanre ọvo .
( Luk 22 : 36 - 38 ) Ivun vwo miovwo Pita fikirẹ oshenyẹ rẹ ayen rhi vwo mu Jesu vwẹ ason , ọ da vwẹ ọlọkọ nyavwe ọvo usun rẹ eshare na .
( Jọn 18 : 10 ) Ẹkẹvuọvo , Jesu da ta kẹ Pita : “ Phi ọlọkọ wẹn vwọ hẹ ako : kidie ohwo rọ nyavwe ohwo hwe , ọlọkọ ọ je wa kpo . ”
( Mat . 26 : 52 , 53 ) Uyono ọghanghanre nana ghwe shephiyọ vẹ ẹrhovwo rẹ Jesu nẹre vwẹ ason yena , nẹ e jẹ idibo rọyen dia ẹbẹre ọvo rẹ akpọ na - a .
( Se Jọn 17 : 16 . )
Ọghẹnẹ ọvo yen se si oshenyẹ no .
15 , 16 . ( a ) Mavọ yen Baibol na vwọ chọn Inenikristi uko vwọ kẹnoma kẹ ozighi ?
( b ) Ofẹnẹ vọ yen Jihova mrẹ kọke kọke ro de nẹ akpọ na ?
Oniọvo aye re djunute siẹvure rọ dia Southern Europe mrẹ ọnana vughe .
Ọ da ta : “ Me rhe mrẹvughe nẹ ozighi che se si oshenyẹ nẹ akpọ na - a .
Ihwo ri gbe ozighi vwo aghọghọ - ọ .
Evo sa tobọ họrhọ ro ughwu .
Oma vwerhen ovwẹ me vwọ mrẹ vwẹ Baibol na nẹ Ọghẹnẹ ọvo yen se si oshenyẹ no kẹ avwanre .
Vwẹ uvwre rẹ ikpe 25 rhire na yen mi vwo ghwoghwo ovuẹ yena kẹ ihwo . ”
Oniọvo ọshare rọ dia ẹbẹre rẹ obohwẹre rẹ ọnre na vwẹ Africa re ji djunute siẹvure , vwẹ “ ọlọkọ rẹ [ “ ẹwẹn , ” NW ] na ” rọ dia Ota rẹ Ọghẹnẹ , vwo wene oshuẹ rọyen .
Ovuẹ rẹ ufuoma yen o ghwoghwo kẹ ihwo asaọkiephana , o toro orere rẹ ayen nurhe - e .
( Ẹfe . 6 : 17 ) Oniọvo aye rọ dia Europe na rhe vwọ dia Oseri rẹ Jihova nu , ọ da rọvwọn oniọvo ọshare rọ dia ohwo rẹ ẹkuotọ ro vwo utuoma kpahen jovwo na .
Ọdavwẹ rẹ ayen vwọ vwẹrokere Kristi yen mu ihwo erha nana vwo ru ewene rẹ ayen ruru .
Ewene tiọna ghini fo obo re ru !
Baibol na vwẹ ihworakpọ vwo dje abadi rọ họnra , ro se rovwoma - a . ( Aiz .
17 : 12 ; 57 : 20 , 21 ; Ẹvwọ . 13 : 1 ) Rẹ oseghe rẹ usuon vwọ yangha ihwo , hẹriẹ ayen , ji nẹrhẹ ayen gbe ozighi na , jẹ avwanre yerẹn kuẹgbe vwọrẹ ufuoma .
O muẹro dẹn nẹ oma vwerhen Jihova kọke kọke rọ da mrẹ oyerinkugbe rẹ ufuoma rọhẹ uvwre rẹ ihwo rọyen vwevunrẹ akpọ nana rọ yangha ku na . ​ — Se Zẹfanaya 3 : 17 .
( a ) Erhọ yen idjerhe erha re se vwo toroba oyerinkugbe rẹ avwanre ?
( b ) Die yen a cha fuẹrẹn vwẹ uyono rọ cha na ?
Uyono nana chọn avwanre uko vwọ mrẹ idjerhe erha rẹ avwanre se vwo toroba uvi oyerikugbe rọhẹ evunrẹ ukoko na : ( 1 ) E jẹ avwanre vwo imuẹro nẹ Uvie rẹ Ọghẹnẹ ọvo yen se si oshenyẹ no , ( 2 ) e jẹ avwanre phioma phiyọ eta ri shekpahen oseghe rẹ usuo - on , kugbe ( 3 ) e jẹ avwanre kẹnoma kẹ ozighi - egbe .
Dedena , ọkiọvo omaẹfẹnẹ se gbowọphiyọ oyerinkugbe rẹ avwanre .
Uyono rọ vwọ kpahen ọnana che dje obo re se vwo yerin ghene ẹdia nana kirobo rẹ Inenikristi rẹ ẹgbukpe ujorin ẹsosuọ ruru .
“ Me rẹ kẹ enana ọvo - o , ẹkẹvuọvo je vwọ kẹ ayen rhe ri se vwe gbuyota fiki rẹ ota rayen , rere ayen ejobi vwọ dia ọvo ; kirobo rẹ owẹ , rẹ Ọsẹ , hẹ evun mẹ . ” ​ — JỌN 17 : 20 , 21 .
UNE : 24 , 99
Oka rẹ omaẹfẹnẹ vọ yen idibo rẹ Jesu davwẹngba vwọ kẹnoma kẹ ?
Idje vọ vwẹ ẹgbukpe ujorin ẹsosuọ yen djerephia nẹ ihwo se yerin kugbe vwọrẹ ufuoma ?
Mavọ yen avwanre se vwo toroba uvi rẹ oyerinkugbe rọhẹ uvwre rẹ idibo rẹ Ọghẹnẹ nonẹna ?
1 , 2 . ( a ) Ẹrhovwo vọ yen Jesu nẹre vwẹ ason rọ koba rọyen ?
( b ) Diesorọ Jesu vwọ ta ota kpahen oyerinkugbe ?
JESU roro kpahen oyerinkugbe ọke rọ vẹ iyinkọn rọyen vwọ riemu rẹ ovwọnvwọn rọ koba .
Ọke rẹ ayen vwọ nẹrhovwo , ọ da tanẹ ọyen guọnọre nẹ idibo rọyen eje dia ọvo kirobo rọ vẹ Ọsẹ rọyen je dia ọvo .
( Se Jọn 17 : 20 , 21 . )
Oyerinkugbe rayen na che djephia phephẹn nẹ Jihova yen ji Jesu rhe akpọ na rhi ru ọhọre rọyen .
Ẹguọnọ rọ dia oka re vwo vughe idibo rẹ Jesu na che toroba oyerinkugbe rayen . ​ — Jọn 13 : 34 , 35 .
Jesu kanrunumu ọghanrovwẹ rẹ oyerinkugbe , kidie o niroso nẹ idibo na yerẹn kuẹgbe - e .
Kerẹ udje , idibo na je phrọ aphro mamọ vwẹ ason yena kpahen ohwo “ vwẹ usun rẹ ayen [ rọ ] ma rho . ”
( Luk 22 : 24 - 27 ; Mak 9 : 33 , 34 ) O ji vwo ọke ọfa rẹ Jems vẹ Jọn vwo bru Jesu ra , ra vuẹ nẹ ọ kẹ ayen ẹdia rode vwevunrẹ Uvie rọyen . ​ — Mak 10 : 35 - 40 .
Die yen dino phi ohra phiyọ oyerinkugbe rẹ idibo na , kẹ enọ vọ yen a cha guọnọ ẹkpahọnphiyọ rayen ?
Ọ ghwa dia urhurusivwe rẹ ọrho ọvo yen phi ohra phiyọ oyerinkugbe rẹ idibo na - a .
Utuoma vẹ omaẹfẹnẹ so ohra mamọ vwẹ uvwre rẹ ihwo rẹ ẹgborho rayen .
Ofori nẹ idibo rẹ Jesu kẹnoma kẹ iruemu tiọyena .
Vwẹ uyono nana , avwanre cha guọnọ ẹkpahọnphiyọ rẹ enọ nana : Die yen Jesu ru kpahen omaẹfẹnẹ ?
Mavọ yen o vwo yono idibo rọyen kpahen oborẹ ayen se vwo nene ihwo eje yerin kugbe abavo , je sẹro rẹ oyerinkugbe rayen ?
Mavọ yen uyono rọyen na sa vwọ chọn avwanre uko vwọ sẹro rẹ oyerinkugbe rẹ avwanre ?
Djudje rẹ omaẹfẹnẹ rẹ Jesu komobọ rhiẹromrẹ .
Jesu komobọ je rioja rẹ omaẹfẹnẹ .
Ọke rẹ Filip vwọ vuẹ Nataniẹl nẹ ọyen mrẹ Mesaya na re , Nataniẹl da ta : “ Kẹ emu esiri se nẹ Nazarẹt rhe ? ”
( Jọn 1 : 46 ) Ọ sa dianẹ Nataniẹl riẹn kpahen aroẹmrẹ rọhẹ Maika 5 : 2 , dedena , o ji roro nẹ emu esiri vuọvo che se nẹ Nazarẹt rhe - e .
Ihwo rẹ Juda ri titiri ji vwẹ ẹro okueku vwo ni Jesu kidie ọyen ohwo rẹ Galili .
( Jọn 7 : 52 ) Ihwo rẹ Ju buebun ji ni ihwo rẹ Galili kerẹ ihwo ri fiemu - u .
Efa tobọ harhe Jesu rẹ ayen vwo se ohwo ri Sameria .
( Jọn 8 : 48 ) Jẹ , ẹkuruemu vẹ ẹga rẹ ihwo rẹ Sameria fẹnẹ ọ rẹ ihwo rẹ Ju .
Kọyensorọ ihwo rẹ Ju vẹ ihwo rẹ Galili vwọ kẹnoma kẹ ihwo rẹ Sameria , ayen ji muọghọ kẹ aye - en . ​ — Jọn 4 : 9 .
Oka rẹ omaẹfẹnẹ vọ yen Jesu vẹ idibọ rọyen rhiẹromrẹ ?
Isun rẹ ihwo rẹ Ju ji harhe idibọ rẹ Jesu .
Ihwo rẹ Farisi na tobọ kere ayen ba ihwo re “ duvwu . . . iyori ” kẹ .
( Jọn 7 : 47 - 49 ) Vwọrẹ uyota , ohwo ro kpo isikuru rẹ ihwo ri Ju - u yẹrẹ ro nene ẹkuruemu raye - en , ke no sakamu .
( Iruo 4 : 13 ) Ẹga , asan re nurhe , vẹ ẹkuruemu rẹ ihwo , yen suo omaẹfẹnẹ rẹ Jesu vẹ idibo rọyen rhiẹromrẹ .
Idibo na ji rioja rẹ uruemu rẹ omaẹfẹnẹ .
Ọtiọyena , kẹ ofori nẹ ayen wene iroro rayen rere ayen se vwo vwo uvi rẹ oyerinkugbe .
Idje vọ yen djerephia nẹ omaẹfẹnẹ se djobọte avwanre ?
Omaẹfẹnẹ vọn asan eje nonẹna .
O se djobọte avwanre , yẹrẹ avwanre se vwo uruemu tiọyen kpahen ihwo efa .
Oniọvo aye ọvo rọ dia ọkobaro vwẹ Australia da ta : “ Utuoma mi rhi vwo kpahen iyibo rhe gan mamọ ọke mi vwo roro kpahen oja rẹ ayen vwọ re ihwo rẹ Aborigine vwẹ ọke awanre vẹ ọke nana .
Oborẹ mẹvwẹ komobọ rhiẹromrẹ da nẹrhẹ utuoma na ganphiyọ . ”
Oniọvo ọshare ọvo ro nẹ Canada rhe vwo djisẹ rẹ utuoma ro vwo kpahen ihwo rẹ ephẹrẹ efa , ọ da ta : “ Mi rorori jovwo nẹ ihwo re jẹ French yovwin nọ ihwo efa , ọtiọyena ke me rhe vwo utuoma kpahen ihwo re jẹ Oyibo . ”
Die yen Jesu ru kpahen omaẹfẹnẹ ?
Omaẹfẹnẹ je sa vwẹ owọ muotọ vwevunrẹ ubiudu rẹ ihwo nonẹna kirobo rọ hepha vwẹ ọke rẹ Jesu .
Die yen Jesu ru kpahen uruemu nana ?
Ẹsosuọ , o shenyẹ ihwo - o .
O ghwoghwo ota kẹ ivwiogbere vẹ edafe , ihwo rẹ Farisi vẹ e rẹ Sameria , ji te imiarhọghọ vẹ irumwemwu dede .
Ọrivẹ , o dje kẹ idibo rọyen womarẹ uyono vẹ uruemu rọyen nẹ ofori nẹ ayen kẹnoma kẹ uruemu ra vwọ vwẹ ẹwẹn ivivẹ vwo nene ihwo efa yerẹn .
Die yen e mu oyerinkugbe rẹ Inenikristi kpahen ?
Dje kpahọn .
Jesu yono idibo rọyen emu ọvo kiriguo re mu oyerinkugbe rẹ avwanre kpahen , rọ vwọ vuẹ ayen nẹ ovwan eje “ kẹ imoni . ”
( Se Matiu 23 : 8 , 9 . )
Vwẹ ọhọ ọvo , a sa tanẹ avwanre eje “ imoni ” kidie avwanre emọ rẹ Adam .
( Iruo 17 : 26 ) Vwọ vrẹ ọyena , Jesu tare nẹ idibo rọyen imoni kidie ayen ejobi rhọnvwere nẹ Jihova yen Ọsẹ rayen rọhẹ obo odjuvwu . ( Mat .
12 : 50 ) Vwọba , ayen ẹbẹre ọvo rẹ orua rẹ idibo rẹ Jihova rẹ ẹguọnọ vẹ esegbuyota ku kugbe .
Kọyensorọ iyinkọn na vwo se Inenikristi efa ‘ iniọvo eshare vẹ eya ’ vwẹ ẹbe rẹ ayen si vwo rhe ayen . ​ — Rom 1 : 13 ; 1 Pita 2 : 17 ; 1 Jọn 3 : 13 .
*
9 , 10 . ( a ) Diesorọ o vwo je fo nẹ ihwo rẹ Ju kparoma fikirẹ ẹkuotọ raye - en ?
( b ) Uyono vọ yen Jesu vwọ phia kpahen uruemu yena ?
( Ni uhoho rẹsosuọ na . )
Jesu vwọ vuẹ avwanre nẹ a vwẹ ẹro rẹ iniọvo vwo ni ohwohwo nu , ọ da kanrunumu oboresorọ o vwo fo nẹ a vwomakpotọ .
( Se Matiu 23 : 11 , 12 . )
Kirobo ra tarọ jovwo , omaẹkparọ dino so ohra vwẹ ohri rẹ iyinkọn na .
Ihwo buebun vwo uruemu nana vwẹ ọke rẹ Jesu .
Ihwo rẹ Ju buebun kparoma .
Ayen niro nẹ ayen yovwin nọ ihwo efa kidie ayen emọ rẹ Ebraham .
Ẹkẹvuọvo , Jọn ro brẹ ihwo phiyame da ta : “ Ọghẹnẹ sa vwẹ ibiekpẹn rẹ otọ na ru emọ kẹ Ebraham . ” ​ — Luk 3 : 8 .
Jesu vwọso uruemu rẹ omaẹkparo rọ ghwa omaẹfẹnẹ cha .
O vwo ọke ọvo rẹ osiọbe ọvo vwọ nọ nẹ , “ kono hẹ ọrivẹ mẹ ? ”
Jesu da ghwa vwẹ uphẹn yena vwọ kpe itẹ rẹ ohwo rẹ Sameria , rọ vwẹ ukẹcha kẹ ohwo rẹ Ju rẹ iji hweri ọke ro vwo kpo isiorho .
Ihwo rẹ Ju ivẹ wanvrẹ ọshare na , jẹ ayen vwẹ ukẹcha vwọ kẹ - ẹ .
Ẹkẹvuọvo ohwo rẹ Sameria ọvo kọyen gbe arodọnvwẹ kẹ .
Jesu ku ota rọyen phiyọ rọ vwọ vuẹ isiọbe na nẹ ayen vwẹrokere ohwo rẹ Sameria yena .
( Luk 10 : 25 - 37 ) Jesu djerephia nẹ ohwo rẹ Sameria se yono ihwo rẹ Ju oborẹ ẹguọnọ rẹ orivẹ mudiaphiyọ .
Diesorọ o vwo fo nẹ idibo rẹ Jesu vwẹ ẹro abavo vwo ni ihwo rẹ irere efa , kẹ mavọ yen Jesu chọn ayen uko vwo ru ọyena ?
Ofori nẹ idibo rẹ Jesu sen uruemu rẹ omaẹkparọ vẹ omaẹfẹnẹ rere ayen se vwo ruiruo ra vwọ kẹ ayen .
Tavwen Jesu ki rhivwin kpo obo odjuvwu , ọ vuẹ ayen nẹ ayen soseri “ vwi Judia , vẹ Sameria , rhiri re te oba rẹ akpọ na . ”
( Iruo 1 : 8 ) Ọke rẹ Jesu vwo muegbe rayen vwọ kẹ iruo rọhẹ obaro na , ọ da vuẹ ayen kpahen omamọ rẹ uruemu rẹ ihwo rẹ irere efa che djephia .
O jiri onotu rẹ ofovwin ọvo fikirẹ esegbuyota oghẹresan rọyen .
( Mat . 8 : 5 - 10 ) Vwẹ Nazarẹt , Jesu ta ota kpahen oborẹ Jihova ku ebruphiyọ rọyen kuẹ ihwo rẹ irere efa .
Kerẹ udje , ọ ta ota kpahen ayeuku rẹ Fonisha ro nẹ Zarafẹt rhe kugbe Niaman rọ dia ọhọnvwoti ro nẹ Siria rhe .
( Luk 4 : 25 - 27 ) Jesu ghwoghwo ota kẹ aye rẹ Sameria ọvo , ọ da je ghwọrọ ẹdẹ ivẹ vwevunrẹ orere rẹ Sameria ọvo fikirẹ omavwerhovwẹn rẹ ihwo na djephia kpahen ovuẹ na . ​ — Jọn 4 : 21 - 24 , 40 .
12 , 13 . ( a ) Die yen iyinkọn rẹ Jesu ruru ọke ro vwo ghwoghwo ota kẹ aye rẹ Sameria ọvo ?
( Ni uhoho rẹsosuọ na . ) ( b ) Die yen djerephia nẹ Jems vẹ Jọn vwo ẹruọ rẹ ota rẹ Jesu na - a ?
Ọ ghwa lọhọ kẹ iyinkọn na rẹ ayen vwọ kẹnoma kẹ uruemu rẹ omaẹfẹnẹ - ẹ .
O gbe ayen unu mamọ rẹ ayen vwọ mrẹ Jesu nẹ o ghwoghwo ota kẹ aye rẹ Sameria ọvo .
( Jọn 4 : 9 , 27 ) Ilori rẹ ẹga na rhọnvwa ta ota kẹ eya vwẹ azagba - a , siẹvo kẹ aye rẹ Sameria ro yeren orharhe akpọ .
Iyinkọn na vwọ vuẹ Jesu nẹ ọ riemu , ọ da kpahen kẹ ayen vwẹ idjerhe ro vwo djephia nẹ otaẹtakuẹgbe rọyen vẹ aye na ghanre kẹ vrẹ emuọre .
Ota eghwoghwo , ọyen ọhọre rẹ Ọsẹ rọyen .
Kọyensorọ otaẹtakuẹgbe rọyen vẹ aye rẹ Sameria na vwọ dia kerẹ emu vwọ kẹ . ​ — Jọn 4 : 31 - 34 .
Ẹkẹvuọvo , Jems vẹ Jọn se vwo ẹruọ rẹ ota rẹ Jesu na - a .
Ọke rẹ ayen vwo te ọko rẹ Sameria ọvo , kẹ ayen guọnọ asan rẹ ayen cha dia kọkirhie .
Kidie nẹ ihwo na rhọnvwe kẹ ayen asa - an , Jems vẹ Jọn da tanẹ e se erhanre nẹ odjuvwu rhe , rere ọ torhẹ ihwo eje rehẹ ọko na .
Ẹkẹvuọvo , Jesu da ghwọku ayen .
( Luk 9 : 51 - 56 ) Wo rorori nẹ Jems vẹ Jọn sa ta oka rẹ ota tiọyen ọ da dianẹ orere yena yen ayen nurhe ?
Ọ họhọre nẹ uruemu rẹ omaẹfẹnẹ ro rhe ihwo na yen nẹrhẹ ophu mu ayen .
Jẹ , ọ sa dianẹ ophu ro mu ọyinkọn Jọn kpahen ihwo rẹ Sameria darọ ukuko na , kidie ayen nabọ kerhọ vwẹ ọke ọfa ro vwo ghwoghwo ota kẹ ayen . ​ — Iruo 8 : 14 , 25 .
Mavọ yen a vwọ rhuẹrẹ ota ro sheri ro churobọ si omaẹfẹnẹ rẹ ephẹrẹ ?
Pẹntikọst rẹ ukpe 33 ghwa vwọ wan nu , omaẹfẹnẹ da vwomaphia vwevunrẹ ukoko na .
Ọke ra vwọ ghare emu kẹ eyauku re guọnọ ukẹcha , a da kpairoro vrẹ eyauku re jẹ ephẹrẹ rẹ Grik .
( Iruo 6 : 1 ) Ọ sa dianẹ omaẹfẹnẹ rẹ ephẹrẹ yen ghwarọ rhe .
Kpakpata , iyinkọn na da rhuẹrẹ ota na phiyọ , rẹ ayen vwọ sane eshare ri muwan re sa ghare emu na .
Eshare na eje ra sanere na vwo edẹ rẹ Grik .
Ọkiọvo , ọnana nẹrhẹ ẹwẹn rẹ eyauku na totọ .
Mavọ yen Pita vwo phi omaẹfẹnẹ kparobọ ?
( Ni uhoho rẹsosuọ na . )
Vwẹ ukpe rẹ 36 , iruo rẹ odibo - egbe na da rhe hẹrephiyọ ro akpọeje .
Ọyinkọn Pita vwo ẹkuruemu ro vwo kuomakugbe ihwo rẹ Ju ọvo .
Ẹkẹvuọvo , ọke vwọ yanran , Ọghẹnẹ de dje phephẹn nẹ Inenikristi ghwomaphiyọ ẹbẹre ọvo - o .
Ọtiọyena Pita de ghwoghwo ota kẹ Kọniliọs rọ dia ohwo rẹ Rom .
( Se Iruo Rẹ Iyinkọn Na 10 : 28 , 34 , 35 . )
O kriri - i , Pita de nene ihwo rẹ Igiye ri kurhẹriẹ riemu kugbe .
Jẹ o rhi vwo te ọke ọvo , Pita ra rhọnvwe nene Inenikristi re dia ihwo rẹ Ju - u rehẹ Antiọk riemu - u .
( Gal . 2 : 11 - 14 ) Ọtiọyena , Pọl da vwẹ ọghwọku vwọ kẹ Pita , o muẹro nẹ Pita rhiabọreyọ ọghwọku na .
Ọke rẹ Pita vwo si ọbe rẹsosuọ rọyen vwo rhe Inenikristi re dia ihwo rẹ Ju kugbe e re jẹ ihwo rẹ Ju ẹdia vwẹ Asia Minor , o de se ayen eje imoni . ​ — 1 Pita 1 : 1 ; 2 : 17 .
Uruemu vọ yen a rhe vwọ riẹn Inenikristi rẹ ẹgbukpe ujorin ẹsosuọ ?
O phẹnre nẹ iyinkọn na yono emu ọghanghanre vwo nẹ ẹguọnọ rẹ Jesu djephia vwọ kẹ “ ihwo ejobi . ” ( Jọn 12 : 32 ; 1 Tim .
4 : 10 ) Ọ reyọ ọke tavwen iyinkọn na ki rhi wene ẹro rẹ ayen vwo ni ihwo .
Vwọrẹ uyota , a riẹn Inenikristi rẹ ẹgbukpe ujorin ẹsosuọ na phiyọ ihwo ri vwo ẹguọnọ rẹ ohwohwo .
Omarẹ ẹgbukpe 200 , Tertullian da vwanriẹn eta nana rẹ ihwo ta kpahen Inenikristi : “ Ayen vwo ẹguọnọ rẹ ohwohwo . . .
Ayen choma rẹ ayen vwo ghwu kẹ iniọvo rayen . ”
Kidie nẹ Inenikristi rẹ ọke yena “ ku ohwo ọkpokpọ na phihọ , ” kẹ ayen vwẹ ẹro abavo vwo ni kohwo kohwo kirobo rẹ Jihova ruẹ . ​ — Kọl .
3 : 10 , 11 .
Mavọ yen avwanre se vwo si uruemu rẹ omaẹfẹnẹ nẹ ubiudu rẹ avwanre ?
Djudje rọyen .
Nonẹna , o ji fo nẹ avwanre si uruemu rẹ omaẹfẹnẹ nẹ ubiudu rẹ avwanre .
Oniọvo rẹ aye ọvo vwẹ France de djisẹ rẹ ebẹnbẹn rọyen vwẹ idjerhe tiọna : “ Jihova yono uvwe oborẹ ẹguọnọ , ẹse eruo , kugbe re vwo vwo ẹguọnọ rẹ koka koka rẹ ihwo mudiaphiyọ .
Dede nẹ ọ lọhọre - e , mi ji yono oborẹ mi sa vwọ kẹnoma kẹ uruemu rẹ omaẹfẹnẹ .
Kọyensorọ me vwọ nẹrhovwo kpahọn ọkeneje . ”
Oniọvo rẹ aye ọvo rọ dia Spain ji hirharoku ẹdia tiọyena , ọ da ta : “ Mi ji nene uruemu rẹ omaẹfẹnẹ ri mi vwo kpahen ihwo rẹ orere ọvo muabọ , jẹ ọke buebun na mi phio kparobọ .
Ẹkẹvuọvo , me riẹnre nẹ ofori nẹ me họnre vwọso uruemu yena ọkieje .
Me kpẹvwẹ Jihova nẹ me hẹ evunrẹ orua ro yerẹn kuẹgbe . ”
Ofori nẹ ohwo ọvuọvo nọ oma rọyen : Mi se si uruemu rẹ omaẹfẹnẹ nẹ ubiudu mẹ kirobo rẹ iniọvo eya ivẹ na ruru ?
18 , 19 . ( a ) Diesorọ o vwo fo nẹ avwanre dede ihwo eje ?
( b ) Idjerhe vọ yen e se vwo ru ọtiọyen ?
Ofori nẹ avwanre karophiyọ nẹ avwanre eje ka dia “ erhorha ” ri sherabọ kẹ Ọghẹnẹ jovwo . ( Ẹfe .
2 : 12 ) Ẹkẹvuọvo , Jihova si avwanre te oma “ vẹ ufi rẹ ẹguọnọ . ”
( Hos .
11 : 4 ; Jọn 6 : 44 ) Kristi ji dede avwanre , ji rhie idjerhe phiyọ rere a sa vwọ dia ẹbẹre ọvo rẹ orua rẹ Ọghẹnẹ .
( Se Rom 15 : 7 . )
Rọ vwọ dianẹ Jesu si avwanre te oma dede nẹ avwanre gbare - e , o rhe fo nẹ a fẹnẹ ihwo - o .
Idibo rẹ Jihova vwo aghwanre ro nẹ obo odjuvwu rhe , ẹguọnọ churu ayen kugbe ( Ni ẹkorota 19 )
Omuẹro nẹ uruemu rẹ ohẹriẹ , omaẹfẹnẹ kugbe utuoma che rhe buẹnphiyọ avwanre vwo siẹkẹrẹ oba rẹ akpọ rẹ Eshu na . ( Gal . 5 : 19 - 21 ; 2 Tim .
3 : 13 ) Kerẹ idibo rẹ Jihova , ofori nẹ avwanre vwo aghwanre ro nẹ obo odjuvwu rhe , rọ fẹnẹ ohwo - o , rọ je nẹrhẹ avwanre vwo ufuoma .
( Jems 3 : 17 , 18 ) Oma vwerhen avwanre kidie avwanre vẹ ihwo rẹ irere efa se mu igbeyan , ji yono ephẹrẹ rayen dede .
Avwanre de ruẹ ọtiọyen , ufuoma rẹ avwanre kọ dia kerẹ urhie , orhiẹn - ebro abavo avwanre kọ dia kerẹ omimi rẹ urhie . ​ — Aiz .
48 : 17 , 18 .
Die yen phia siẹrẹ ẹguọnọ de wene iroro vẹ uruemu rẹ avwanre ?
Oniọvo aye re djunute siẹvure rọ dia Australia , da ta : “ E rhie ogbugbu rẹ erianriẹn uyota na vwọ kẹ vwẹ . ”
Oniọvo na dje oborẹ uyono rẹ Baibol na djobọte wan , rọ vwọ ta : “ Ẹguọnọ wene iroro vẹ uruemu mẹ kpahen ihwo .
Ememerha na , uruemu rẹ omaẹfẹnẹ vẹ utuoma rọhẹ udu mẹ de rhi no . ”
Oniọvo ọshare rọ nẹ Canada rhe na da ta : “ Jẹ riẹn te yen sua omaẹfẹnẹ . Ọ dia asan re de vwiẹ ohwo yen dje oka rẹ uruemu ro fori nẹ ohwo vwo - o . ”
Oniọvo na rọvwọn aye rọ jẹ ephẹrẹ rẹ Oyibo !
Ewene tiọyena djerephia nẹ ẹguọnọ rẹ Inenikristi se phi omaẹfẹnẹ kparobọ .
O churu avwanre kugbe . ​ — Kọl .
3 : 14 .
Vwevunrẹ ukoko na , e ji se se iniọvo eya “ imoni . ”
Pọl djunute edẹ rẹ iniọvo eya sansan vwevunrẹ ọbe ro si vwo rhe “ imoni ” rehẹ Rom .
( Rom 16 : 3 , 6 , 12 ) Vwẹ ọke grongron rhire na yen Uwevwin Orhẹrẹ na vwo se Inenikristi ‘ iniọvo eshare vẹ eya . ’
AVWANRE ga Jihova vẹ ẹwẹn ra vwọ mrẹ ẹroesiri rọyen , gbanẹ ọ dia ọtiọyen ?
Jẹ , amono yen cha mrẹ ẹroesiri vẹ ebruphiyọ rẹ Ọghẹnẹ ?
Ihwo evo ri ru umwemwu egangan vwẹ ọke awanre , mrẹ ẹroesiri rẹ Ọghẹnẹ ukuko na .
Jẹ , ihwo efa ri vwo omamọ uruemu sa mrẹ ẹroesiri rọye - en .
Ọtiọyena a sa nọ , “ Die yen Jihova nẹ vwẹ oma rẹ avwanre ohwo ọvuọvo ? ”
A sa mrẹ ẹkpahọnphiyọ rẹ onọ nana vwo nẹ udje rẹ Rehoboam rọ dia ovie rẹ Juda .
Solomọn ro sunru vwẹ Izrẹl vwẹ ẹgbukpe 40 , yen ọsẹ rẹ Rehoboam .
( 1 Ivie 11 : 42 ) Solomọn ghwuru vwẹ 997 B.C.E .
Rehoboam de nẹ Jerusalẹm kpo asan ra da cha reyọ vwo mu ovie vwẹ Shikẹm .
( 2 Ikun 10 : 1 ) Wo rorori nẹ oshọ muo nẹ o che se nene udje rẹ ọsẹ rọyen ra riẹn phiyọ ọgba aghwanre na - a ?
Mavọ yen Rehoboam sa vwọ riẹn nẹ a cha davwen aghwanre rọyen ni kẹrẹkpẹ ?
Rehoboam niroso nẹ oshọ vọn asan eje .
O kriri - i , e de ji ihwo evo bro ra , ra ta ọdavwẹ rayen kẹ nẹ , “ Ọsẹ wẹn kru oghwa ọhọhọhọ nyẹ avwanre .
Asaọkiephana gbe ru oghwa na pharhe kugbe urhekpe ọhọhọ ro mu nyẹ avwanre na , avwanre ke ga wẹ . ” ​ — 2 Ikun 10 : 3 , 4 .
Ọnana ọdavwini rode vwọ kẹ , kidie o de ru oborẹ ihwo na ta na , ọ cha nẹrhẹ erọnvwọn evo rọ vẹ orua rọyen kugbe idiaguare na riavwerhen rọyen na va ayen abọ .
Jẹ , ọ da rha sen , ihwo na sa vwọsuọ .
Kẹ , die yen o che ru enẹna ?
Ẹsosuọ , Rehoboam ka vwẹ iroro rọyen nẹ ekpako re dia ibruche rẹ ọsẹ rọyen .

Ukuko na , ihwo re vẹ ọyen gba hẹ edje kọyen o bru ra vwọ kẹ uchebro .
Vwo nene uchebro rayen , Rehoboam da ta : “ Ọsẹ mẹ ru urhekpe rẹ ovwan họhọ , ẹkẹvuọvo me cha vwọ ba ; uphiaphiẹ ọsẹ mẹ vwọ fa ovwan , ẹkẹvuọvo akpakpasimagha kọye me vwọ fa ovwan . ” ​ — 2 Ikun 10 : 6 - 14 .
Die yen avwanre yono no rhe ?
Aghwanre herọ siẹrẹ a da kerhọ kẹ uchebro rẹ iniọvo ri tedje vwevunrẹ ukoko na .
Fikirẹ oborẹ ayen rhiẹromrẹ vwẹ akpeyeren re , ayen sa riẹn obo ri che nẹ obuko rẹ orhiẹn rẹ avwanre rhe , ayen me kẹ avwanre uchebro ro fori . ​ — Job 12 : 12 .
Fikirẹ ẹvwọsuọ na , Rehoboam de koko isodje rọyen .
Ẹkẹvuọvo , womarẹ ọmraro Shemaya Jihova da vuẹ Rehoboam : “ Wọ yanra - an eyẹ wọ ra họnre imoni wẹn ihwo rẹ Izrẹli - i .
Rhivwi kpo dohwo duwevwi rọye kidie emu nana obọ mẹ o nurhe . ” ​ — 1 Ivie 12 : 21 - 24 .
*
Vwẹro roro oborẹ oma ru Rehoboam ọke rẹ Ọghẹnẹ vwọ vuẹ nẹ ọ họnra - a !
Die yen ihwo cha ta kpahen ovie nana ro guegue ihwo na nẹ ọ cha vwẹ “ akpakpasimagha ” fa ayen , rọ da rhoma wene ẹwẹn nẹ o rhe che nene ihwo na họnre ọfa - a ?
( Ni 2 Ikun Rivie 13 : 7 . )
Dedena , ovie na vẹ ituofovwin rọyen “ de nyo ota rẹ Ọrovwohwo , ayen da yanran kpo , kirobo rẹ ota rẹ Ọrovwohwo epha . ”
Die yen ikuegbe nana yono avwanre ?
Aghwanre herọ siẹrẹ e de nyupho rẹ Ọghẹnẹ , ọ da tobọ dianẹ ọyena cha nẹrhẹ ihwo vwẹ avwanre jehwẹ .
Ẹmienyo cha nẹrhẹ e vwo ebruphiyọ vẹ ẹroesiri rẹ Ọghẹnẹ . ​ — Urhi 28 : 2 .
Die yen nẹ obuko rẹ orhiẹn - ebro rẹ Rehoboam na rhe ?
Rọ vwọ kpairoro vrẹ ofovwin ro che nene ẹgborho kpokpọ na phi nu , ọ da tẹnrovi ebabọn rẹ irere sansan vwẹ ibrotọ rẹ Juda vẹ Bẹnjamin ro ji suẹn .
Ọ nabọ ru irere na “ gangan . ”
( 2 Ikun 11 : 5 - 12 ) Ma rho , o nene irhi rẹ Jihova vwẹ ọke evo .
Buebun rẹ ihwo bicha Rehoboam ọke rẹ uvwie ihwe rẹ Jeroboam suẹn na vwo muomaphiyọ edjọẹgọ , kidie ayen rhe Jerusalẹm rhi vwomaba ẹga rẹ uyota . Ọnana da nẹrhẹ “ oma fu Rehoboam . ”
( 2 Ikun 11 : 16 , 17 ) Ọtiọyena , ẹmienyo rẹ Rehoboam da nẹrhẹ usuon rọyen gan .
Uvie rọyen vwọ vwẹ owọ muotọ kokoroko re , Rehoboam de ru obo ra rhẹro rọye - en .
O de chukoku ẹga rẹ Jihova ra ga ẹdjọ !
Diesorọ ?
Oni rọyen rọ dia ohwo rẹ Amọn yen riẹrierẹ vwo ru ọtiọyen ?
( 1 Ivie 14 : 21 ) Obo rọ wanre eje , ẹgborho na eje da vwẹrokere .
Ọtiọyena , Jihova da nẹrhẹ Ovie Shishak ro sun Ijipt phi irere rẹ Juda buebun kparobọ , dede nẹ Rehoboam nabọ ru irere na gan ! ​ — 1 Ivie 14 : 22 - 24 ; 2 Ikun 12 : 1 - 4 .
Okpetu na da rhe gan mamọ ọke rẹ Shishak vwo te Jerusalẹm rọ dia asan rẹ Rehoboam de suẹn .
Kpakpata , ọmraro Shemaya da vwẹ ovuẹ rẹ Ọghẹnẹ phia kẹ Rehoboam vẹ isun na , rọ vwọ ta : “ Wa mrẹ vwẹ djẹ , ke me je djẹ jẹ ovwan vwo ki Shishak . ”
Die yen Rehoboam che ru kpahen ovuẹ rẹ ọghwọku yena ?
Baibol na da ta : “ Etiyin isun rẹ Izrẹl kugbe ovie na da vwẹ oma kpotọ ta , Ọrovwohwo na ọvwata . ”
Ọtiọyena , Jihova de sivwin Rehoboam vẹ Jerusalẹm . ​ — 2 Ikun 12 : 5 - 7 , 12 .
Usuon rẹ Rehoboam dobọji vwẹ etiyi - in .
Tavwen o ki ghwu , Rehoboam da ghare okẹ vwọ kẹ emọ rọyen eje , rere ayen vwo jẹ oniọvo rayen Abijah rọ cha reyọ ẹdia rọyen ekpokpo .
( 2 Ikun 11 : 21 - 23 ) Ọtiọyen , Rehoboam de dje aghwanre phia ukuko na .
Dede nẹ Rehoboam ru obo ri yovwirin vwẹ ẹdia evo , jẹ ọ mrẹ ẹroesiri rẹ Ọghẹnẹ - ẹ .
Vwọ kpahen usuon rọyen , Baibol na da ta : “ O de ru emu umwemwu . ”
Diesorọ ?
Kidie “ ọ vwẹ udu rọye ejobi vwọ guọnọ Ọrovwohwo - o . ” ​ — 2 Ikun 12 : 14 .
Rehoboam se vwo uvi rẹ oyerinkugbe vẹ Jihova kerẹ Ovie Devidi - i
O vwo ọke evo rẹ Rehoboam vwọ kerhọ rẹ Ọghẹnẹ .
O ru erọnvwọn iyoyovwin evo kẹ ihwo rẹ Jihova .
Ẹkẹvuọvo , o vwo omamọ oyerinkugbe vẹ Jihova yẹrẹ owenvwe ro vwo ru obo re vwerhọ - ọn .
Kọyensorọ , o vwo muomaphiyọ umwemwu vẹ ẹdjọẹgọ .
Wọ sa nọ : ‘ Oborẹ ihwo efa vuẹ Rehoboam yen nẹrhẹ o nene odjekẹ rẹ Jihova , gbanẹ owenvwe ro vwo kurhẹriẹ ji ru obo re vwerhen Ọghẹnẹ ivun yen muro vwo ruo ? ’
( 2 Ikun 11 : 3 , 4 ; 12 : 6 ) Vwẹ okuphiyọ rẹ akpeyeren rọyen , ọ da rhoma muomaphiyọ umwemwu eruo .
Ọ sa vwẹrokere ọsẹ rode rọyen Ovie Devidi - i .
Vwọrẹ uyota , Devid ru umwemwu evo , jẹ ikuegbe rẹ akpeyeren rọyen djerephia nẹ o vwo ẹguọnọ rẹ Jihova , o muomaphiyọ ẹga rẹ uyota , o ji dje uvi rẹ okurhẹriẹ phia . ​ — 1 Ivie 14 : 8 ; Une 51 : 1 , 17 ; 63 : 1 .
O ghini vwo oborẹ avwanre se yono nẹ udje rẹ Rehoboam rhe .
Oma vwerhen avwanre siẹrẹ a da mrẹ ihwo re vwẹ ukẹcha vwọ kẹ erua rayen , ji ru obo ri che fierere kẹ ayen .
Jẹ obo re ma ghanre , ọyen re vwo muomaphiyọ ẹga rẹ uyota ji tinka muo , rere a sa vwọ mrẹ ẹroesiri rẹ Ọghẹnẹ .
E se ru ọtiọyen siẹrẹ a da sẹro rẹ uvi rẹ ẹguọnọ rẹ avwanre vwo kpahen Jihova .
Kirobo re phiẹ irhe phiyọ erharhe rere ọ vwọ la phiyọ ye , ọtiọyen avwanre je sa sẹro rẹ ẹguọnọ re vwo kpahen Ọghẹnẹ womarẹ uyono rẹ Baibol rẹ ọkieje , eroro kpahọn , vẹ ẹrhovwo ẹnẹ .
( Une 1 : 2 ; Rom 12 : 12 ) Ẹguọnọ rẹ avwanre vwo kpahen Jihova yen che mu avwanre vwo ru obo re vwerhọn oma , ji kurhẹriẹ vwo nẹ otọ rẹ ẹwẹn rhe .
Vwọ fẹnẹ Rehoboam , avwanre che mudia gan vwẹ ẹga rẹ uyota . ​ — Jude 20 , 21 .
Ọghẹnẹ tarọ phiyotọ jovwo nẹ a cha ghare uvie na kpo ẹkẹn ivẹ fikirẹ jẹ evun ẹfuọn rẹ Solomọn . ​ — 1 Ivie 11 : 31 .
“ MAVỌ !
Oma ghanre ? ”
O muẹro nẹ wo yeren ihwo vwẹ idjerhe tiọna abọ buebun re .
Ọkiọvo , wọ je tobọ sa ayen abọ yẹrẹ gbane ayen .
Obo re yeren ihwo wan sa fẹnẹ vwẹ ẹkuotọ sansan , dedena ẹwẹn vuọvo yen rhe ihwo eje kpahen uyeren .
Wo rhe yeren ihwo - o , e se no nẹ wo yivwaro yẹrẹ wo vwo ẹguọnọ - ọ .
Jẹ , ọ dia ihwo eje yen vwo ẹkuruemu re vwo yeren ihwo - o .
Ihwo evo siomauko fikirẹ omavovwẹ , yẹrẹ ayen roro nẹ e che mie ayen uyere - en .
Ọ pha bẹnbẹn kẹ ihwo evo rẹ ayen vwo yeren ihwo , fikirẹ edje rayen , ẹdia rẹ ayen hepha , yẹrẹ ẹkuruemu rẹ asan rẹ ayen nurhe .
Dedena , uyeren se djobọte ohwo mamọ .
Nọ oma wẹn : ‘ Erhuvwu vọ yen se norhe siẹrẹ e de yeren ihwo ?
Die yen Baibol na se yono uvwe kpahen uyeren ? ’
Ọke rẹ ọyinkọn Pita vwo dede Kọniliọs rọ dia ọgọedjọ rẹsosuọ ro kurhẹriẹ rhe ukoko na , ọ da ta : “ Ọghẹnẹ ghwẹ oma hẹ abọvo jẹ ọvo vwo - o . ”
( Iruo 10 : 34 ) Ọke vwọ yanran na , Pita da tanẹ Ọghẹnẹ “ guọnọre nẹ ohwo ọvuọvo ghwru - u , ẹkẹvuọvo nẹ ihwo ejobi kurhẹriẹ . ”
( 2 Pita 3 : 9 ) Avwanre se roro nẹ ẹkpo rẹ Baibol yena shekpahen ohwo rọ ghwa mrẹ ukoko na vughe obọ .
Ẹkẹvuọvo , Pita vwẹ uchebro nana kẹ Inenikristi : “ Mu ọghọ kẹ ihwo ejobi . Guọnọ imoni . ”
( 1 Pita 2 : 17 ) Ọtiọyena , ofori nẹ avwanre yeren kohwo kohwo , o toro asan rẹ ayen nurhe - e .
Ọyena idjerhe ọvo re se vwo dje ẹguọnọ kẹ ihwo , je muọghọ kẹ ayen .
Ọyinkọn Pọl vwẹ uchebro nana kẹ iniọvo na : “ Ovwan dede ohwohwo , kirobo ri Kristi dede ovwan . ”
( Rom 15 : 7 ) Pọl nabọ djunute edẹ rẹ iniọvo re “ dia ivwiroro ” yẹrẹ ọbọngan kẹ .
Nonẹna , iniọvo eshare vẹ eya re vẹ avwanre gba ga kuẹgbe je guọnọ ọbọngan rere ayen se vwo chirakon rẹ ẹvwọsuọ ọgangan ro nẹ obọ rẹ Eshu cha . ​ — Kọl . 4 : 11 ; Ẹvwọ .
12 : 12 , 17 .
Baibol na vọnre vẹ ikuegbe ri dje oborẹ uyeren vwo ẹgba te .
Tavwen Jihova ki phi arhọ rẹ Ọmọ rọyen phiyọ uwevwiẹ rẹ Meri , o de ji amakashe ọvo bro ra .
Amakashe na de yeren : “ Do wẹ rọ vọnre vẹ ẹserọphẹ , Ọrovwohwo vẹ owẹ herọ . ”
“ Udu de bro [ Meri ] gangan , ” kidie ọ riẹn oboresorọ amakashe na vwo bro rhe - e .
Amakashe na vwo noso nẹ oshọ muo , ọ da ta kẹ : “ Meri , wọ djẹ oshọ - ọ , kidie ivun wẹ vwerhe Ọghẹnẹ gangan . ”
Ọ da je vuẹ nẹ ọyen ọhọre rẹ Ọghẹnẹ nẹ ọ dia oni rẹ Mesaya na .

Eriyina , oshọ rhe muo ọfa - a , ọ da vwomakpotọ kpahen : “ Nighe , mẹvwẹ ọmọtẹ rẹ Ọrovwohwo ; gbe jẹ ọ sẹ kẹ vwẹ kirobo rẹ ota wẹn epha . ” ​ — Luk 1 : 26 - 38 .
Dede nẹ ọyen okpuphẹn rode rẹ amakashe na vwọ ga kerẹ ọyinkọn rẹ Jihova , jẹ o niro nẹ ọyen rho nọ ohwo rọ ta ota kẹ ohworakpọ ro jẹgba - a .
Uyeren yen ọ tobọ vwọ ton ota rọyen phiyọ .
Die yen uruemu rẹ amakashe na djephia na yono avwanre ?
Ofori nẹ avwanre yeren ihwo , ji phiuduphiyọ ayen awọ .
Avwanre sa vwẹ omo ota kprẹn vwọ bọn ihwo gan , je chọn ayen uko vwọ mrẹvughe nẹ ayen ghini ẹbẹre ọvo rẹ ukoko rẹ Jihova .
Pọl nabọ vughe iniọvo buebun vwẹ ikoko sansan rehẹ Asia Minor kugbe Europe .
Ẹbe ro siri vọnre vẹ uyeren .
Kerẹ udje , wo de se uyovwin 16 rẹ ọbe rẹ Rom , wọ cha mrẹ edẹ rẹ iniọvo buebun rẹ Pọl vwẹ uyeren vwo rhe .
O se Fibi “ oniọvo rẹ avwanre rẹ ọmọtẹ , ” ọ da je vuẹ iniọvo na nẹ ayen “ reyọ vwẹ odẹ rẹ Ọrovwohwo kerẹ orherẹn ro fori , [ rere ayen ] vwẹ ọchuko kẹ vwi kemu kemu ejobi rọ guọnọre . ”
Pọl vwo yeren Priska kugbe Akuila , ọ da ta : “ Me kpẹvwẹ ayen ọ dia omẹvwẹ ọvo - o , ẹkẹvuọvo ji te ishọshi ri Keferi na ejobi . ”
O yeren iniọvo evo ra ghwa riẹn ikuegbe rayen nonẹna - a .
Ihwo kerẹ “ Epanetus , ” eriyin ji te eya kerẹ “ Trifina kugbe Trifosa , ” re wian gangan vwevunrẹ iruo rẹ Ọrovwori na .
Vwọrẹ uyota , Pọl vwo ẹkuruemu ro vwo yeren iniọvo na . ​ — Rom 16 : 1 - 16 .
Vwẹ ẹro roro oborẹ oma vwerhen ayen te rẹ ayen vwọ riẹn nẹ Pọl karophiyọ ayen .
Aphro herọ - ọ , ọyena toroba ẹguọnọ ọgangan rẹ ayen vwo kpahen Pol , eriyin ji te ẹguọnọ rẹ ayen vwo kpahen ohwohwo .
O muẹro dẹn nẹ uyeren rẹ Pọl vwọphia na , ghini esiri rẹ ọbọngan vwọ kẹ iniọvo na eje , ọ je nabọ chọn ayen uko vwọ sẹro rẹ esegbuyota rayen kokoroko .
Vwọrẹ uyota , uyeren vẹ ujiri ro nẹ otọ rẹ ẹwẹn rhe se toroba uvi rẹ oyerinkugbe rọhẹ uvwre rẹ idibo rẹ Jihova .
Ọke rẹ Pọl vwo te unuerhuru rẹ Puteoli ro vwo kpo Rom , iniọvo na de rhi dede vwẹ idjerhe .
Pọl vwọ kparo mrẹ ayen vwẹ ogboko , ọ da “ kpẹvwẹ Ọghẹnẹ udu rọye da gan . ”
( Iruo 28 : 13 - 15 ) Ọ da dianẹ ehwẹ ọvo yen wọ sa hwẹ kẹ ihwo yẹrẹ abọ ọvo yen wo se dju kẹ ayen , gbe noso nẹ ọyena je sa sasa ubiudu rayen , ọ da tobọ dianẹ ayen muomaphiyọ .
Odibo Jems vwẹ uchebro vwọ kẹ iniọvo evo kidie ayen vwẹ ugbeyan vwo mu akpọ na .
( Jems 4 : 4 ) Ẹkẹvuọvo , vwo oniso rẹ obo rọ tare vwẹ ọtonphiyọ rẹ ọbe ro si vwo rhe ayen :
“ Jems odibo rẹ Ọghẹnẹ kugbe Ọrovwavwanre Jesu Kristi , ri si ọbe nana rhe orua ihwivẹ na re hrabọ ro akpọ na ejobi , mi yere ovwan . ”
( Jems 1 : 1 ) Kidie nẹ iniọvo na mrẹvughe womarẹ uyeren rọyen nẹ ọ vẹ ayen abavo vwẹ obaro rẹ Ọghẹnẹ , ọ da nẹrhẹ ọ lọhọ kẹ ayen rẹ ayen vwo rhiabọreyọ uchebro rọyen .
Vwọrẹ uyota , uyeren ra vwọphia vwẹ idjerhe rẹ ọghọ sa nẹrhẹ e rhievun rhuẹrẹ okpota ro sheri .
E jẹ ẹguọnọ mu avwanre vwo yeren ihwo nẹ otọ rẹ ubiudu rhe , ọ da tobọ dianẹ uyeren na pha kprẹn .
Yeren ihwo , ọ da tobọ dianẹ e che ni we so - o .
( Mat . 22 : 39 ) Ugege rẹ uyono vwọ guọnọ tuanphiyọ yen oniọvo aye ọvo rọ dia Ireland vwo te Ọguan Ruvie .
Ro vwo bru okpakpa rua Ọguan na , oniọvo ọshare ọvo de kuoma rhẹriẹ , ọ da sasa opharo yeren : “ Mavọ oniọvo .
Oma vwerhen ovwẹ me vwọ mrẹ wẹ . ”
Oniọvo aye na kpahen kẹ - ẹ , kọ ghwa yanran re chidia .
Udughwrẹn evo vwọ wan nu , oniọvo aye na de bru oniọvo na ra , ọ da vuẹ kpahen ebẹnbẹn evo rọ vẹ ọyen gbe muabọ vwẹ uvwre ọke ọvo rhire na .
Ọ da ta : “ Mi dino jẹ uyono vwo ovwọnvwọn yena , kidie ivun miovwo uvwe mamọ .
Me ghwa karophiyọ obo ra tare vwẹ uyono ẹdẹ yena - a , jẹ me karophiyọ uyeren wẹn .
Ọ nẹrhẹ ẹwẹn mẹ totọ .
Wẹ kobiruo . ”
Oniọvo ọshare yena riẹn oborẹ uyeren rọyen na ru kẹ oniọvo aye na - a .
Ọ da ta : “ Rọ vwọ vuẹ vwẹ oborẹ uyeren mẹ djobọte wan , oma da nabọ vwerhen ovwẹ nẹ mi se yeren ẹdẹ yena .
Ọ kẹ vwẹ aghọghọ dẹn . ”
Solomọn da ta : “ Kpare ikara wẹn phihọ ame , kidie ẹdẹ buebu da wan nu ku wọ cha mrẹ . ”
( Aghwo . 11 : 1 ) Erere herọ siẹrẹ a da davwẹngba vwọ nabọ yeren kohwo kohwo , ma rho kẹ iniọvo rẹ avwanre .
Ọtiọyena , a rha vwẹ ẹro kueku vwo nẹ uyere - en .
© 2018 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Iniọvo eya ivẹ ghwoghwo ota vwọ kẹ ọneki ọvo vwẹ Montevideo , rọ dia otorere rẹ Uruguay
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2017 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .

“ Iseri wẹn na ọye iroro mẹ . ” ​ — UNE 119 : 99 .
UNE : 127 , 88
Idjerhe vọ ẹwẹn obrorhiẹn wẹn vwọ họhọ ikọmpasi ?
Diesorọ o vwo fo nẹ e vwo ẹguọnọ rẹ irhi rẹ Ọghẹnẹ ?
Mavọ yen ẹwẹn obrorhiẹn avwanre sa vwọ chọn avwanre uko vwo yerin te omiragua ?
Die yen nẹrhẹ ihworakpọ yovwin nọ eranvwe ?
EMUỌVO kiriguo rọ nẹrhẹ ihworakpọ yovwin nọ eranvwe shesheri , ọyen ẹwẹn obrorhiẹn rẹ ayen vwori .
Eriyin ọ ghwa hepha nẹ ọtonphiyọ rhe .
Adam vẹ Ivi vwo churhi rẹ Ọghẹnẹ nu , ayen de siomanu .
Ọyena ghwa odjephia nẹ ẹwẹn obrorhiẹn rayen kpokpo ayen .
Idjerhe vọ yen ẹwẹn rẹ obrorhiẹn rẹ avwanre vwọ họhọ ikọmpasi ?
( Ni uhoho rẹsosuọ na . )
Ihwo re nabọ yono ẹwẹn obrorhiẹn raye - en , họhọ okuna rọhẹ abadi jẹ ikọmpasi rọyen wia - an .

Ọgbọghọ rẹ abadi se mu okuna tiọyen do kpo ẹbẹre ọfa .
Ikọmpasi rọ nabọ riẹn wian cha nẹrhẹ ohwo ro biẹ okuna sa kpọ okuna rọyen kpo ẹbẹre rọ ra .
Ẹwẹn obrorhiẹn rẹ avwanre họhọ ikọmpasi .
Ọ nẹrhẹ e se vughe obo re gbare vẹ obo re chọre .
Jẹ , a cha nabọ yono tavwen ọ ke sa kpọ avwanre phiyọ idjerhe ọsoso .
Die yen sa phia siẹrẹ a rha nabọ yono ẹwẹn obrorhiẹn na - a ?
Ohwo rọ nabọ yono ẹwẹn obrorhiẹn rọye - en , cha sa kẹnoma kẹ umiovwo - o . ( 1 Tim .
4 : 1 , 2 ) Ẹwẹn obrorhiẹn tiọyena sa nẹrhẹ e roro nẹ “ umwemwu erhuvwu . ”
( Aiz . 5 : 20 ) Jesu vwẹ orhọ - esio nana kẹ idibo rọyen : “ Ọke cha ri kohwo kohwo ro hwe ovwan ejobi ko che roro nẹ Ọghẹnẹ ọye ga . ”
( Jọn 16 : 2 ) Ọtiọyen ihwo ri hwe Stivin rorori .
( Iruo 6 : 8 , 12 ; 7 : 54 - 60 ) Nonẹna , ihwo buebun tare nẹ ayen ga Ọghẹnẹ , jẹ ayen vwobọ vwẹ imwemwu egangan kerẹ ohwekufia ! ( Eyan .
20 : 13 ) O phẹnre dẹn nẹ ẹwẹn obrorhiẹn rayen phiẹn ayen !
Mavọ yen e se vwo yono ẹwẹn obrorhiẹn avwanre ?
Mavọ yen avwanre se vwo yono ẹwẹn obrorhiẹn avwanre ?
Irhi vẹ odjekẹ rẹ Ọghẹnẹ rehẹ Baibol na “ vọnre vẹ erere kẹ uyono , ẹghwọkuo , ẹrhuẹrẹ phiyọ , kugbe eyono phihọ ọvwata . ” ( 2 Tim .
3 : 16 ) Ọtiọyena , a da nabọ yono Baibol na , roro kpahọn , ji reyọ vwo ruiruo vwẹ akpeyeren , ke se yono ẹwẹn obrorhiẹn na rere o se vwo vughe iroro rẹ Ọghẹnẹ je dia uvi rẹ ọchuko vwọ kẹ avwanre .
E gbe jẹ a fuẹrẹn oborẹ irhi rẹ Ọghẹnẹ vẹ odjekẹ rọyen sa vwọ chọn avwanre uko vwo yono ẹwẹn obrorhiẹn avwanre .
5 , 6 .
Mavọ yen avwanre sa vwọ mrẹ erere nẹ irhi rẹ Ọghẹnẹ ?
Rere a sa vwọ mrẹ erere vwo nẹ irhi rẹ Ọghẹnẹ , ofori nẹ e ru vrẹ e di vwo se urhi na , ji vwo ẹruọ rayen .
Ofori nẹ avwanre muọghọ ji vwo ẹguọnọ rayen .
Baibol na da ta : “ Tuoma rẹ umwemwu , guọnọ emu esiri . ”
( Emọs 5 : 15 ) Mavọ yen e se vwo ru ọtiọyen ?
Ofori nẹ a vwẹ ẹro rẹ Jihova vwo nẹ emu , ji vwo no .
Kerẹ udje : Vwẹro roro nẹ wọ sa vwerhẹ - ẹn .
Ọtiọyena , idọktọ wẹn da vuẹ wẹ oborẹ wo che ru kpahen emuọre , omaẹsasọ , vẹ oborẹ wo yeren akpọ wan .
Wo vwo nene odjekẹ na , wọ da mrẹvughe nẹ ọ wianre dẹn !
O muẹro nẹ wọ cha kpẹvwẹ idọktọ na mamọ rọ vwọ chọn wẹ uko vwo vwo omakpokpọ .
Vwẹ idjerhe vuọvo na , Ọghẹnẹ vwẹ irhi kẹ avwanre re sa sẹro rẹ avwanre nẹ oja rẹ umwemwu ghwa cha , ji nẹrhẹ e yeren omamọ rẹ akpọ .
Roro kpahen erere ra sa mrẹ siẹrẹ e de nene irhi rẹ Baibol na , ri shekpahen efian ẹvwọrọ , ọghware , uji echo , ọfanrhiẹn , ozighi egbe , kugbe uruemu rẹ orhan .
( Se Isẹ 6 : 16 - 19 ; Ẹvwọ .
21 : 8 ) Ẹguọnọ re vwo kpahen Ọghẹnẹ vẹ irhi rọyen cha ganphiyọ siẹrẹ a da mrẹ erhuvwu ro nẹ ẹmienyo rọyen cha .
Die yen ese vẹ eroro kpahọn rẹ ikuegbe rẹ Baibol cha chọn avwanre uko vwo ru ?
O fori nẹ a rioja rẹ obo ri nẹ obuko rẹ jẹmienyo cha tavwen e ki yono nẹ aye - en .
Avwanre se yono nẹ echobọ rẹ ihwo efa re si ikuegbe rayen vwẹ Baibol na .
Isẹ 1 : 5 da ta : “ Ọvwẹghwanren de nyo ọ me riẹn phihọ . ”
Vwọrẹ uyota , avwanre mrẹ uvi rẹ uchebro ro nẹ obọ rẹ Ọghẹnẹ cha , siẹrẹ e de se , ji roro kpahen ikuegbe rẹ Baibol .
Kerẹ udje , roro kpahen oja rẹ Ovie Devid re re ọke ro wo gbe ọfanrhiẹn vẹ Batsheba . ( 2 Sam .
12 : 7 - 14 ) Ọke re de se , ji roro kpahen ikuegbe nana , a sa nọ : ‘ Mavọ yen Ovie Devid sa vwọ kẹnoma kẹ ojaẹriọ nana jovwo ?
Mi de hirharoku ọdavwini tiọyen , me sa vabọ rọyen ?
Me sa djẹ kẹ kerẹ Josẹf , gbanẹ mi che she ruọ kerẹ Devid ? ’
( Jẹn . 39 : 11 - 15 ) Siẹrẹ e de roro kpahen obo ri nẹ obuko rẹ umwemwu cha , ọyena cha chọn avwanre uko vwo “ tuoma rẹ umwemwu . ”
8 , 9 . ( a ) Die yen ẹwẹn obrorhiẹn na chọn avwanre uko vwo ruẹ ?
( b ) Idjerhe vọ yen odjekẹ rẹ Jihova vwo suẹn ẹwẹn obrorhiẹn avwanre ?
Ofori nẹ avwanre kẹnoma kẹ erọnvwọn ri tun Jihova oma .
Ẹkẹvuọvo , o vwo ẹdia evo vwẹ akpeyeren rẹ Baibol na ghwe jurhi kpahe - en .
Mavọ yen avwanre se vwo vughe obo ri shephiyọ re sa nẹrhẹ oma vwerhen Ọghẹnẹ ?
Vwẹ ẹdia tiọyena yen a da guọnọ nẹ a reyọ ẹwẹn obrorhiẹn rẹ avwanre ra vwẹ Baibol yono vwo ruiruo .
Kidie nẹ Jihova vwo ẹguọnọ rẹ avwanre , ọ da kẹ avwanre odjekẹ sansan re sa nẹrhẹ e brorhiẹn ri shephiyọ .
Jihova da ta : “ Mẹvwẹ Ọrovwohwo Ọghẹnẹ wẹn , ro yono uwe vwọ mrẹ erere , ro sun we vwẹ idjerhe ru wo cha wan na . ” ( Aiz .
48 : 17 , 18 ) Odjekẹ rẹ Baibol sa kpọ ẹwẹn obrorhiẹn rẹ avwanre phiyọ idjerhe ọsoso siẹrẹ a da nabọ roro kpahen ayen , je nẹrhẹ ayen te ubiudu rẹ avwanre .
Ọyena cha nẹrhẹ avwanre brorhiẹn rẹ aghwanre .
Mavọ yen Baibol na vwọ chọn avwanre uko vwo bru omamọ orhiẹn , kẹ idjerhe vọ yen Jesu vwọ chọn idibo rọyen uko vwo ru ọtiọyen ?
Vwọ vrẹ irhi , Baibol na vọnre vẹ iyono sansan ri suẹn iroro rẹ avwanre , je nẹrhẹ e brorhiẹn ri shephiyọ .
Avwanre da ghene riẹn odjekẹ rẹ Ọghẹnẹ , ọ cha nẹrhẹ a riẹn iroro rọyen vẹ oboresorọ ọ vwọ vwẹ irhi evo vwọ kẹ avwanre .
Jesu vwẹ odjekẹ rẹ Baibol vwo yono idibo rọyen nẹ uruemu rayen sa ghwa erhuvwu yẹrẹ umiovwo rhe .
Kerẹ udje , o yono ayen nẹ ophu sa so ozighi , iroro rẹ ọfanrhiẹn sa nẹrhẹ ohwo gbe igberadja .
( Mat . 5 : 21 , 22 , 27 , 28 ) Rere e se vwo vwo ẹwẹn obrorhiẹn ra riẹn yono , ofori nẹ a yan nene odjekẹ rẹ Jihova , ukuotọ rọyen , ke che brorhiẹn rọ cha ghwa urinrin rhe Jihova . ​ — 1 Kọr .
10 : 31 .
Onenikristi rọ rho te omiragua roro kpahen ẹwẹn obrorhiẹn rẹ ihwo efa ( Ni ẹkoreta 11 , 12 )
Mavọ yen ẹwẹn obrorhiẹn rẹ ihwo vwọ fẹnẹ ohwohwo ?
Vwẹ ẹdia evo , Inenikristi ivẹ ri vwo ẹwẹn obrorhiẹn ra vwẹ Baibol yono se brorhiẹn rọ fẹnẹre .
E jẹ a fuẹrẹn ota ro shekpahen udi ẹda .
Baibol na gha udi ẹda - a , ẹkẹvuọvo , o si avwanre orhọ kpahen udi ẹda vroma .
( Isẹ 20 : 1 ; 1 Tim .
3 : 8 ) Ọyena ko mudiaphiyọ nẹ siẹrẹ Onenikristi rha da udi vroma - a , o rhe fo nẹ o roro kpahen erọnvwọn efa tavwen o ki brorhiẹ - ẹn ?
Ẹjo , kakaka .
Ọ da tobọ dianẹ ẹwẹn obrorhiẹn rọyen kpokpiro - o , o ji fo nẹ o roro kpahen ẹwẹn obrorhiẹn rẹ ihwo efa .
Mavọ yen Rom 14 : 21 sa vwọ chọn avwanre uko vwo muọghọ kẹ ẹwẹn obrorhiẹn rẹ ihwo efa ?
Pọl vwo dje oboresorọ Inenikristi vwo roro kpahen ẹwẹn obrorhiẹn rẹ ihwo efa , ọ da ta : “ O fori rere ohwo vwọ jẹ uvwo rẹ eranvwe ẹriọ eyẹ ro jẹ udi ẹda eyẹ kemu kemu rọ nẹrhẹ oniọvo wẹn she . ”
( Rom 14 : 21 ) Ọtiọyena , siẹrẹ avwanre da guọnọ da udi jovwo , a sa kpairoro vrẹ siẹrẹ a da mrẹ nẹ ọyena che kpokpo ẹwẹn obrorhiẹn rẹ oniọvo ọfa .
Tavwen iniọvo evo ki kurhẹriẹ rhe ukoko na , ayen egbaudi , asaọkiephana ayen brorhiẹn nẹ ayen rha cha da ọfa - a .
O muẹro nẹ avwanre guọnọ ru obo re cha nẹrhẹ iniọvo rẹ avwanre rhivwin kpo orharhe rẹ uruemu rẹ ayen siobọnu re - e ! ( 1 Kọr .
6 : 9 , 10 ) Ọtiọyena , o rhe fo nẹ a gba oniọvo re durhie rhe uwevwin rẹ avwanre nẹ ọ da udi siẹrẹ ọ da se - en .
Idjerhe vọ yen Timoti vwọ dia omamọ rẹ udje rẹ ohwo rọ vwẹ ọdavwẹ rẹ Uvie na vwọ kobaro ?
Timoti chirakon rẹ emiavwe rẹ oyanvwe ọke rọ vwọ hẹ omarẹ ẹgbukpe 20 , kidie ọ guọnọ dia ekprowọ vwọ kẹ ihwo rẹ Ju ro che ghwoghwo ota kẹ - ẹ .
Uruemu rọyen na họhọ ọ rẹ ọyinkọn Pọl .
( Iruo 16 : 3 ; 1 Kọr .
9 : 19 - 23 ) Wọ sa vwẹ oma wẹn vwo ze kerẹ Timoti fikirẹ erhuvwu rẹ ihwo efa ?
14 , 15 . ( a ) Die yen o mudiaphiyọ ra vwọ dia omiragua ?
( b ) Mavọ yen Inenikristi ri te imiragua nene ihwo efa yerẹn wan ?
Ofori nẹ Inenikristi eje “ gbobọnyẹ ebaghẹrẹ rẹ uyono ri Kristi na ” rere ayen “ ru kerẹ omiragua . ”
( Hib .
6 : 1 ) Kirobo rọ guọnọ ẹgbaẹdavwọn e ki se “ ru ” kerẹ omiragua , eriyin a je cha wian vwo ru erianriẹn vẹ ẹruọ rẹ avwanre kodophiyọ .
Kọyensorọ e vwo jiri isese rẹ Baibol rẹ kẹdẹ kẹdẹ vwọ kẹ avwanre .
( Une 1 : 1 - 3 ) Wo bru ẹkẹn yena kẹ oma re ?
Isese tiọyena cha nẹrhẹ ẹruọ wo vwo kpahen irhi vẹ odjekẹ rẹ Jihova kodophiyọ .
Urhi rọ ma ghanre kẹ Inenikristi yen urhi rẹ ẹguọnọ .
Jesu da vuẹ idibo rọyen : “ Vwẹ oma rẹ ọnana kọye ihwo ejobi vwọ riẹn nẹ ovwan ghine idibo mẹ , ọ da dianẹ ovwan guọnọ ohwohwo . ”
( Jọn 13 : 35 ) Jems rọ dia oniọvo rẹ Jesu se ẹguọnọ “ uvi rẹ urhi na . ”
( Jems 2 : 8 ) Pọl da ta : “ Ẹguọnọ hẹ orugba rẹ urhi na . ”
( Rom 13 : 10 ) Eta yena re vwo djisẹ rẹ ẹguọnọ na , gbe avwanre unu - u , kidie Baibol na tare nẹ , “ Ọghẹnẹ hẹ ẹguọnọ . ”
( 1 Jọn 4 : 8 ) Vwọ kẹ Jihova , ẹguọnọ dia ota rẹ unu - u , ẹguọnọ yen muo vwo ruẹ obo ro ruẹ .
Jọn de si : “ Vwẹ ọnana kọye ẹguọnọ rẹ Ọghẹnẹ vwọ phia vwẹ o hri rẹ avwanre , nẹ Ọghẹnẹ ji Ọmọ rọye Ọvuọvo na rhe akpọ na , rere avwanre vwọ wan oma rọye rhọ . ”
( 1 Jọn 4 : 9 ) Siẹrẹ avwanre de vwo ẹguọnọ rẹ Jihova , Jesu , iniọvo rẹ avwanre kugbe ihwo efa , kọyen avwanre djephia nẹ avwanre imiragua . ​ — Mat .
22 : 37 - 39 .
Siẹrẹ e de roro kpahen odjekẹ rẹ Baibol , ka sa vwẹroso ẹwẹn obrorhiẹn rẹ avwanre . ( Ni ẹkorota 16 )
Diesorọ odjekẹ rẹ Baibol na cha vwọ ghanre kẹ avwanre ra vwọ rhua te omiragua na ?
Wọ vwọ rhua te omiragua na , wo che noso nẹ odjekẹ rẹ Baibol yen ma ghanre kẹ wẹ .
Irhi shekpahen ẹdia ọvo kiriguo , ẹkẹvuọvo , odjekẹ rẹ Baibol pha hẹhẹre .
Kerẹ udje , omotete cha sa riẹn imuoshọ rọ herọ siẹrẹ o de mu orharhe ugbeya - an , jẹ emiọvwọn ri vwo oniso sa vwẹ irhi re cha sẹro rọyen vwọ kẹ . ( 1 Kọr .
15 : 33 ) Ẹkẹvuọvo , ọmọ na vwọ rhuaphiyọ ye , jẹ ẹgba rẹ iroro rọyen rhuaphiyọ , ọke yena ko se nene odjekẹ rẹ Baibol na .
Ọtiọyena , ko se brorhiẹn rẹ aghwanre ọke rọ da sane igbeyan rọyen .
( Se 1 Kọrẹnt 13 : 11 ; 14 : 20 . )
Siẹrẹ avwanre de roro kpahen odjekẹ rẹ Baibol ọkeneje , ka sa vwẹroso ẹwẹn obrorhiẹn rẹ avwanre .
Ọke yena ka sa riẹn iroro rẹ Ọghẹnẹ vwẹ emu ejobi .
Diesorọ a vwọ tanẹ avwanre vwo ekuakua re sa nẹrhẹ e brorhiẹn rẹ aghwanre ?
Avwanre vwo kemu kemu re sa nẹrhẹ e brorhiẹn rẹ aghwanre rọ cha nẹrhẹ oma vwerhen Jihova .
Ọtiọyena , a da reyọ irhi kugbe odjekẹ rehẹ Baibol na vwo ruiruo , ka sa “ nabọ muwan , ji muegbe vwọ kẹ iruo esiri ejobi . ”
( 2 Tim .

3 : 16 , 17 , NW ) Eriyina , gba hiẹ guọnọ odjekẹ rehẹ Baibol na rere wo se vwo ‘ vwo ẹruọ rẹ ọhọre rẹ Jihova . ’
( Ẹfe . 5 : 17 ) Reyọ ekuakua sansan rẹ ukoko na vwọ kẹ avwanre vwo ruiruo , kerẹ Watch Tower Publications Index , Research Guide for Jehovah’s Witnesses , Watchtower Library , Watchtower ONLINE LIBRARY , vẹ aplikeshọni rẹ JW Library .
A da reyọ ekuakua nana vwo ruiruo , ka sa riavwerhen rẹ uyono romobọ vẹ ẹga orua .
Ebruphiyọ vọ yen che te avwanre obọ siẹrẹ e de yerin nene irhi vẹ odjekẹ rẹ Ọghẹnẹ ?
Ebruphiyọ che te avwanre obọ siẹrẹ e de nene irhi vẹ odjekẹ rẹ Jihova . Une Rẹ Ejiro 119 : 97 - 100 da ta : “ E , mavọ me guọnọ urhi wẹn te !
Ọye mi roro vwẹ ẹdẹ na ejobi .
Urhi wẹn nẹrhẹ ovwẹ ghwanre nọ ivwighrẹ mẹ , kidie ọ vẹ ovwẹ herọ bẹdẹ .
Mi vwo ẹruọ no otu ri yono uvwe ejobi , kidie iseri wẹn na ọye iroro mẹ .
Mi vwo ẹruọ no otu rẹ ekpako , kidie me yọnrọn iji wẹn . ”
Aghwanre , oniso , vẹ ẹruọ rẹ avwanre cha rho phiyọ , siẹrẹ e de “ roro ” kpahen irhi kugbe odjekẹ rẹ Ọghẹnẹ , ọke yena ke se “ rhi te ovwanvwọn rẹ omaerhuọ rẹ ọvọnvọn ri Kristi . ” ​ — Ẹfe .
4 : 13 .
“ Jẹ urhukpẹ wẹn la , rere ayen vwẹ . . . ejiro kẹ ọsẹ wẹn rọ hẹ obo odjuvwu . ” ​ — MAT .
5 : 16 .
UNE : 77 , 59
Vwọ vrẹ iruo rẹ aghwoghwo na , idjerhe efa vọ yen urhukpẹ rẹ avwanre se vwo lo ?
Idjerhe vọ yen oyerinkugbe rẹ avwanre vwo siẹ ihwo rhe ukoko na ?
Diesorọ o vwo fo nẹ avwanre rhẹrẹ nonẹna ?
Die yen kẹ avwanre omavwerhovwẹn oghẹresan ?
OMA vwerhen avwanre siẹrẹ e de nyo iyẹnrẹn rẹ ebuon rẹ ihwo rẹ Jihova !
Vwẹ ukpe rọ wanre na , avwanre ru uyono rẹ Baibol re vrẹ 10,000,000 .
Enana eje djerephia nẹ ihwo rẹ Ọghẹnẹ nẹrhẹ urhukpẹ rayen lo !
Ji roro kpahen iduduru rẹ ihwo ri dje omavwerhovwẹn phia , re rhe Ẹkarophiyọ na .
Ayen nabọ yono kpahen ẹguọnọ rẹ Jihova dje kẹ avwanre womarẹ ọtanhirhe na . ​ — 1 Jọn 4 : 9 .
2 , 3 . ( a ) Die yen cha sa djẹ avwanre ẹla “ kerẹ urhukpẹ ” vwẹ akpọ na - a ?
( b ) Vwo nene eta rehẹ Matiu 5 : 14 - 16 , onọ vọ yen avwanre cha fuẹrẹn vwẹ uyono nana ?
Vwẹ akpọneje , Iseri rẹ Jihova jẹ ephẹrẹ sansan .
Ẹkẹvuọvo , ọyena cha sa dobọ rẹ ujiri ro fori nẹ a vwọ kẹ Jihova kerẹ orua ọvo ji - i .
( Ẹvwọ . 7 : 9 ) O toro ephẹrẹ rẹ avwanre jẹ yẹrẹ asan rẹ avwanre dia - a , e se lo “ kerẹ urhukpẹ vwẹ akpọ na . ” ​ — Fil .
2 : 15 .
Uruemu ra vwọ rhẹrẹ , iruo rẹ aghwoghwo rẹ avwanre , vẹ oyerinkugbe rẹ avwanre ghwa ujiri vwo rhe Jihova .
Idjerhe vọ yen urhukpẹ rẹ avwanre se vwo lo fiotọ vwẹ ẹdia erha nana ? ​ — Se Matiu 5 : 14 - 16 .
4 , 5 . ( a ) Vwọ vrẹ iruo rẹ aghwoghwo na , idjerhe ọfa vọ yen urhukpẹ rẹ avwanre se vwo lo fiotọ ?
( b ) Erere vọ yen se nẹ obuko rẹ omamọ rẹ uruemu rẹ avwanre rhe ?
( Ni uhoho rẹsosuọ na . )
Idjerhe ọghanghanre ọvo re se vwo djephia nẹ urhukpẹ rẹ avwanre lo , ọyen womarẹ iruo rẹ aghwoghwo vẹ odibo egbe na . ( Mat .
28 : 19 , 20 ) Vwẹ ukpe rẹ 1925 , vwevunrẹ uyovwinrota na “ Light in the Darkness ” ( Uwevwin Orhẹrẹ rẹ June 1 , 1925 , ọ rẹ oyibo ) , a da tanẹ vwẹ ẹdẹ rẹ oba na , ohwo cha sa fuevun kẹ Ọrovwori na siẹrẹ ọ rha “ reyọ kuphẹn kuphẹn vwọ nẹrhẹ urhukpẹ rọyen la - a .
Ofori nẹ o ru ọnana womarẹ iyẹnrẹn esiri na ro ghwoghwo vwọ kẹ ihwo , ji yeren akpọ nene idjerhe rẹ urhukpẹ na . ”
Vwọba , e ji se jiri Jihova womarẹ uruemu rẹ avwanre .
Ihwo vwo oniso rẹ uruemu rẹ avwanre ọke rẹ avwanre de ghwoghwo .
Opharo rẹ ehwẹ vẹ uyeren ri sasasa rẹ avwanre nẹrhẹ ayen vughe ọka rẹ ihwo rẹ avwanre hepha vẹ Ọghẹnẹ rẹ avwanre ga .
Jesu da ta kẹ idibo rọyen : “ Ovwan de te uwevwi we yere . ” ( Mat .
10 : 12 ) Ihwo rehẹ ekogho rẹ Jesu vẹ idibo rọyen de ghwoghwo ota , vwo ẹkuruemu rẹ ayen vwo dede erhorha phiyọ uwevwin .
Vwẹ asan buebun nonẹna , ọyena ghwa dia ẹkuruemu raye - en .
Dedena , opharo ẹsasọ vẹ ehwẹ avwanre vwẹ ọke a da vuẹ ayen obo ri mu avwanre rhe sa nẹrhẹ ẹwẹn rayen totọ .
Obo ro me yovwin , ọyen ra vwọ vwẹ ehwẹ vwọ tuọnphiyọ .
Ọnana ghene wian , ma rho vwọ kẹ iniọvo re vwobọ vwẹ aghwoghwo rẹ azagba vẹ imikpekpa re ghorie .
Siẹrẹ wọ da sasa opharo ji yeren ihwo vwẹ iruo yena , wọ cha mrẹ nẹ ihwo cha sasa opharo kẹ wẹ rhivwin , ọyena sa nẹrhẹ ayen vwẹriẹ je reyọ ẹbe rẹ avwanre .
Omamọ rẹ uruemu wẹn na sa tobọ nẹrhẹ wo ghwoghwo ota kẹ ayen .
Idjerhe vọ yen aye gbẹ ọshare ọvo re kpakore vwọ hẹre iruo rẹ aghwoghwo rayen phiyọ ?
Fikirẹ jẹ omakpokpọ evwo , aye gbẹ ọshare ọvo re kpakore vwẹ England re se vwobọ vwẹ iruo aghwoghwo rẹ nuwevwin kpo uwevwi - in .
Ẹkẹvuọvo , ayen guọnọre nẹ urhukpẹ rayen lo .
Rọ vwọ dianẹ isikuru kẹrẹ asan rẹ ayen dia na , kẹ ayen rhuẹrẹ ẹbe ri si urhuru phiyọ imẹjẹ vwẹ otafe rẹ uwevwin rayen vwẹ ọke rẹ esẹ vẹ ini na de che mu emọ rayen .
Emiọvwọn evo tobọ reyọ ọbe na Questions Young People Ask ​ — Answers That Work , Ukori 1 vẹ 2 , kugbe ibroshọ efa mie ayen .
Oniọvo aye ọvo rọ dia ọkobaro vwẹ ukoko rayen je vwomaba ayen .
Omamọ uruemu rẹ ọkobaro na kugbe ẹgbaẹdavwọn rẹ aye gbe ọshare na da nẹrhẹ emiọvwọn evo rhiabọreyọ uyono rẹ Baibol .
Ukẹcha vọ yen wọ sa vwọ kẹ erhorha rehẹ ekogho wẹn ?
Vwẹ ikpe evo rhire na , ihwo ri djẹ kpo ẹkuotọ efa ke buẹnphiyọ .
Mavọ wọ sa vwọ chọn ihwo tiọyena uko vwọ riẹn Jihova ?
Ẹsosuọ , wo se yono uyeren rayen .
Aplikeshọni rẹ JW Language sa chọn wẹ uko vwo ru ọyena .
Vwọba , wo se yono eta evo vwẹ ephẹrẹ rayen re vwerhen ayen .
Wo se dje ividio vẹ ẹbe re herọ vwẹ ephẹrẹ rayen vwọ kẹ ayen vwẹ jw.org . ​ — Urhi 10 : 19 .
8 , 9 . ( a ) Mavọ yen uyono rẹ uvwre rẹ udughwrẹn na vwọ chọn avwanre uko ?
( b ) Idjerhe vọ yen emiọvwọn sa vwọ vwẹ ukẹcha kẹ emọ rayen vwọ kpahanphiyọ enọ ?
Jihova vwẹ Uyono rẹ Akpeyeren vẹ Iruo Uvie Na vwọ chọn avwanre uko vwọ tẹn ona rẹ iruo aghwoghwo na .
Obo re yono vwẹ omẹvwa nana chọn avwanre uko vwo fiudugbere ọke re de ru orhivwinbrura vẹ uyono rẹ Baibol .
Erhorha da rhe emẹvwa rẹ avwanre , oma vwerhen ayen siẹrẹ emọ na da kpahanphiyọ enọ .
Emiọvwọn , ovwan yono emọ rẹ ovwan oborẹ ayen sa vwẹ eta robọ rayen vwọ kpahanphiyọ enọ .
Ẹkpahọnphiyọ tiọyena , ro ji nẹ otọ rẹ ubiudu rayen rhe na nẹrhẹ ihwo evo mrẹ uyota na vughe re . ​ — 1 Kọr .
14 : 25 .
Mavọ yen ẹga orua se vwo toroba oyerinkugbe rẹ orua ?
Re vwo toroba oyerinkugbe rọhẹ orua kugbe ukoko na , ọyen idjerhe ọfa rẹ urhukpẹ wẹn se vwo lo .
Idjerhe ọvo rẹ emiọvwọn se vwo ru ọtiọyen ọyen ayen vwo vwo ọrhuẹrẹphiyotọ Ẹga Orua ọkieje .
Erua evo vwẹ JW Broadcasting rẹ kemeranvwe kemeranvwe na vwọba ọrhuẹrẹphiyotọ rayen .
Ayen de no nu , kẹ ayen ta ota kpahen oborẹ ayen se vwo ru nene oborẹ ayen yonori na .
Ofori nẹ emiọvwọn karophiyọ nẹ odjekẹ rẹ omotete guọnọre fẹnẹ ọ rẹ eghene guọnọre .
E jẹ emiọvwọn davwẹngba rere ihwo rẹ orua na sa vwọ mrẹ erere nẹ ẹga orua na rhe . ​ — Une 148 : 12 , 13 .
Ofori nẹ e dje ọdavwaro phia kẹ emare ( Ni ẹkorota 11 )
11 - 13 .
Mavọ yen avwanre eje se vwo toroba oyerinkugbe rọhẹ ukoko na ?
Mavọ yen ighene se vwo toroba oyerinkugbe rọhẹ ukoko na , je chọn ihwo efa uko vwọ nẹrhẹ urhukpẹ rayen lo ?

Ayen se ru ọtiọyen siẹrẹ ayen da vwẹ ugbeyan mu iniọvo re kpakore vwẹ ukoko na .
Wọ sa nọ ayen kpahen oborẹ ayen rhiẹromrẹ rọ nẹrhẹ ayen sa dia evun rẹ ukoko na rhi te ọke nana .
Ikuegbe na cha bọn wẹn vẹ ayen gan .
Avwanre eje se bru ẹkẹn kẹ oma re vwo dede erhorha re rhe uyono rẹ avwanre .
Siẹrẹ e de ru ọtiọyen , jẹ e toroba oyerinkugbe rọ sa nẹrhẹ urhukpẹ rẹ erhorha na lo phia .
Yeren ayen sasasa , vwẹ ukẹcha kẹ ayen guọnọ asan rayen che chidia , ji dje ayen kẹ iniọvo efa rere ẹwẹn rayen se vwo totọ .
A da vuẹ wẹ nẹ wọ vwẹrote omẹvwa rẹ aghwoghwo , wọ me nabọ vwẹ ukẹcha kẹ iniọvo re kpakore rehẹ ẹko na .
Ofori nẹ a ghare ayen phiyọ asan ro shephiyọ ayen oma .
Ọkiọvo , a sa ghare ayen vẹ ighene re sa vwẹ ukẹcha kẹ ayen .
O ji fo nẹ e dje erorokẹ vwọ kẹ ihwo ri ghwe vwo omakpokpọ - ọ .
Erorokẹ tiọyena sa chọn ighene vẹ iniọvo re kpakore uko vwo ghwoghwo iyẹnrẹn esiri na vẹ oruru . ​ — Liv .
19 : 32 .
Ọbuine na da ta : “ Mavọ oyovwi te rọ vwerhe te rẹ iniọvo da dia kugbe vwẹ okugbe ! ”
( Se Une Rẹ Ejiro 133 : 1 , 2 . )
Oma vwerhen ihwo rẹ Izrẹl ọke rẹ ayen da ga Jihova kuẹgbe .
Oyerinkugbe rayen na họhọ omamọ rẹ ori ro gbon phaphapha .
E jẹ avwanre eje davwẹngba vwo toroba oyerinkugbe rọhẹ evunrẹ ukoko na .

Ẹkẹvuọvo , wo se “ rhie udu ” wẹn phiyọ yẹrẹ ruo vrẹ ọtiọyen ? ​ — 2 Kọr . 6 : 11 - 13 .
Idjerhe vọ yen urhukpẹ wẹn se vwo lo vwẹ asan vwọ dia ?
O toro asan rẹ avwanre dia - a , urhukpẹ rẹ avwanre se lo fiotọ .
Omamọ uruemu vẹ eta rẹ avwanre sa nẹrhẹ ihwo re dia kẹrẹ avwanre mrẹ uyota na vughe .
Wọ sa nọ , ‘ Ẹro vọ yen ihwo re dia kẹrẹ ovwẹ vwo ni vwe ?
Mi ruẹ uwevwin vẹ egodo mẹ fuan ?
Me vwẹ ukẹcha vwọ kẹ ihwo efa ? ’
Wẹ vẹ iniọvo efa de gbikun , wọ sa nọ ayen kpahen oborẹ omamọ rẹ uruemu rayen djobọte ihwo rẹ orua , ihwo re dia kẹrẹ ayen , ihwo rẹ ayen nene wian , kugbe emọ isikuru rayen .
O muẹro nẹ ikuegbe rayen na cha bọn wẹn gan . ​ — Ẹfe .
5 : 9 .
Diesorọ o vwo fo nẹ avwanre rhẹrẹ ?
Ofori nẹ e vwo oniso rẹ ọke rẹ avwanre de yerẹn na siẹrẹ avwanre da guọnọ nẹ urhukpẹ rẹ avwanre lo fiotọ .
Jesu vwẹ uchebro vwọ kẹ idibo rọyen abọ buebun nẹ ayen “ rhẹrẹ . ”
( Mat . 24 : 42 ; 25 : 13 ; 26 : 41 ) Vwọrẹ uyota , siẹrẹ e de roro nẹ “ ukpokpogho [ rode ] ” na ji sheri , avwanre re che vwobọ vwẹ iruo rẹ ghwoghwo na vẹ ẹwẹn okpakpa - a . ( Mat .
24 : 21 ) Ukperẹ urhukpẹ rẹ avwanre vwọ la fiotọ , kọ cha dia yẹrẹyẹrẹ , yẹrẹ fun karekare .
16 , 17 .
Die yen sa chọn wẹ uko vwọ rhẹrẹ ọkieje ?
Eyeren nana vwo miovwẹn phiyọ na , ọke nana kọyen o vwo fo nẹ a rhẹrẹ vrẹ obo ri jovwo .
Aphro herọ - ọ , oba na cha rhe vwẹ ọke rẹ Jihova bru phiyọ .
( Mat .
24 : 42 - 44 ) Ofori nẹ avwanre rhẹrẹ vẹ erhiorin bẹsiẹ ọke yena vwo te .
Ọtiọyena , e gbe jẹ avwanre se Baibol na ji nẹrhovwo kẹdẹ kẹdẹ .
( 1 Pita 4 : 7 ) Vwẹrokere udje rẹ iniọvo ri ga Jihova krẹ re .
Wo se se ikuegbe tiọyena vwẹ Uwevwin Orhẹrẹ rẹ April 15 , 2012 , aruọbe 18 - 21 , ro vwo uyovwinrota na “ Seventy Years of Holding On to the Skirt of a Jew , ” ( ọ rẹ oyibo ) .
Wọ cha mrẹ aghọghọ rode siẹrẹ wo de muomaphiyọ iruo rẹ ẹga na , ji nene iniọvo na ghwọrọ ọke kugbe .
Vwọba , ọyena je cha nẹrhẹ wọ sa kẹnoma kẹ ẹnwan okamuka kpahen ọke rẹ oba na cha vwọ rhe . ( Ẹfe .
5 : 16 ) Idibo rẹ Jihova muomaphiyọ iruo rẹ Uvie na mamọ vwẹ uvwre rẹ ikpe ujorin re wanre na .
Ẹkẹvuọvo womarẹ ukẹcha rẹ Jihova , iruo na rhe hẹrephiyọ vrẹ obo re rhẹro rọyen .
Enẹna , urhukpẹ rẹ avwanre lo muẹ akpọneje vwọ vrẹ obo ri jovwo .
Ekpako na da kọn bru we rhe , reyọ uphẹn na vwọ mrẹ erere nẹ aghwanre rọhẹ evunrẹ Baibol na ( Ni ẹkoreta 18 , 19 )
18 , 19 .
Mavọ yen ekpako ukoko sa vwọ chọn avwanre uko vwọ rhẹrẹ ?
Djudje rọyen .
Ọ vwerhoma rha vwọ riẹn nẹ Jihova rhiabọreyọ ẹga rẹ avwanre , dede nẹ avwanre gbare - e .
Ọtiọyena , e jẹ avwanre vwo ọdavwaro kpahen ekpako rẹ Jihova vwo “ ru ẹse kẹ ” avwanre .
( Se Ẹfesọs 4 : 8 , 11 , 12 . )
Siẹrẹ ọkpako da kọn bru we rhe ọke ọfa , gba reyọ uphẹn yena vwọ mrẹ erere nẹ aghwanre vẹ uchebro rọyen .
Vwẹ England , oniọvo ọvo vẹ aye rọyen niyẹnrẹn rẹ ebẹnbẹn rọhẹ orọnvwe rayen vwọ kẹ ekpako ivẹ .
Aye na tare nẹ ọshare na dia uvi rẹ udje vwọ kẹ orua na vwẹ ẹga rẹ Jihova - a .
Ọshare na rhọnvwere nẹ ọyen dia uvi rẹ oyono - o , o ji vwo ọrhuẹrẹphiyotọ rẹ ẹga rẹ orua rẹ ọkieje - e .
Ekpako na da chọn ayen uko vwo roro kpahen udje rẹ Jesu .
Ayen da vuẹ ọshare na nẹ ọ vwẹrokere Jesu rọ nabọ vwẹrote ọdavwẹ rẹ idibo rọyen .
Ayen da rha vwẹ uchebro vwọ kẹ aye na nẹ o vwo edirin .
Ukuotọ rọyen , ayen da vwẹ iroroẹjẹ phia kpahen oborẹ ayen vẹ emọ rayen sa vwọ wian kugbe vwo vwo uvi rẹ ẹga rẹ orua rẹ ọkieje . ( Ẹfe .
5 : 21 - 29 ) Ọke vwọ yanran na , ayen da nabọ jiri oniọvo ọshare na fikirẹ ẹgbaẹdavwọn rọyen .
Ayen da je vuẹ nẹ ọ cha dia uvi rẹ ọgbuyovwin siẹrẹ o de chirakon je vwẹroso ukẹcha rẹ ẹwẹn ọfuanfon rẹ Jihova .
Ukẹcha rẹ ekpako na vwọphia ghene chọn orua na uko .
Erere vọ yen che te we obọ siẹrẹ urhukpẹ wẹn de lo fiotọ ?
Ọbuine na da ta : “ Ebruphihọ kẹ ohwo kohwo rọ djẹ oshọ rẹ Ọrovwohwo na , rọ yan phihọ idjerhe rọye ! ”
( Une 128 : 1 ) Urhukpẹ wẹn cha nabọ lo , siẹrẹ wọ da rhẹrẹ ọkieje , chọn ihwo efa uko vwọ ga Jihova , ji toroba uvi rẹ oyerinkugbe rọhẹ evunrẹ ukoko na . Ọyena cha nẹrhẹ oma vwerhen owẹ .
Ihwo efa ji cha mrẹ iruo esiri wẹn , ọke yena kẹ ayen cha vwẹ ujiri kẹ Jihova . ​ — Mat .
5 : 16 .
IKUEGBE RẸ AKPEYEREN
Edward Bazely yen gbikun na
Orere rẹ Sukkur awanre ra riẹn phiyọ Pakistan enẹna , rọhẹ obaro ọnre rẹ Urhie rẹ Indus yen e de vwiẹ vwẹ vwẹ November 9 , 1929 .
Uvwre rẹ ọke yena yen ọsẹ vẹ oni mẹ vwọ reyọ ẹbe rẹ Oyibo evo re pha yoyovwin mie imishọnare ọvo .
Ẹbe yena re mukpahen Baibol na yen chọn vwẹ uko vwọ dia Oseri rẹ Jihova .
OBO mi se vwẹ ẹbe na , ma rho kẹ ihoho na te vwe ubiudu .

Kọyensorọ mi vwo vwo owenvwe nẹ ọke emọ rhe mi vwo yono Baibol na kirobo re djerephia vwẹ ẹbe yena .
Ọ họhọre nẹ akpọ mẹ reri ọke rẹ Ofovwin Akpọeje II vwo te India .
Ọsẹ vẹ oni mẹ fan orọnvwe .
Mi vwo ẹguọnọ rayen , ẹkẹvuọvo me riẹn oboresorọ ayen vwọ fan orọnvwe - e .
Ẹwẹn me da hra totọ .
Dede nẹ mẹvwẹ ọvo yen ayen vwiẹre , jẹ ayen se dje ẹguọnọ kẹ vwẹ , ji vwẹrote vwe kirobo rẹ me guọnọre - e .
Mẹ vẹ oni mẹ yen dia otorere rẹ Karachi .
Ẹdẹ ọvo , Fred Hardaker rọ dia Oseri rẹ Jihova , rọ je dia idọktọ de ghwoghwo ota te uwevwin rẹ avwanre .
Ẹga vuọvo yen ọ vẹ imishọnare rọ reyọ ẹbe yena kẹ orua mẹ hepha .
Ọ da tanẹ ọyen cha vwẹ Uyono rẹ Baibol vwo mu kẹ oni mẹ .
Oni mẹ da sen , ẹkẹvuọvo , ọ tare nẹ ọkiọvo mi che vwo omavwerhovwẹn kpahen uyono na .
Ọtiọyena , udughwrẹn rọ vwọ kpahọn , me vẹ Oniọvo Hardaker da ton uyono phiyọ .
Udughwrẹn evo vwọ wan nu , me da ton uyono ẹra phiyọ vwẹ họspito rẹ Oniọvo Hardaker .
Omarẹ iniọvo 12 re kpakore yen vwoma vwẹ etiyin .
Ayen vwẹ uchebro kẹ vwẹ ji vwẹrote vwe kerẹ ọmọ rayen .
Me karophiyọ oborẹ ayen chidia kẹrẹ ovwẹ , ji ta ota kẹ vwẹ kerẹ ugbeyan . Ọyena ghwa oborẹ me guọnọre .
O kriri - i , Oniọvo Hardaker da vuẹ vwẹ nẹ mi nene ọyen kpo aghwoghwo .
O de yono uvwe obo ra vwẹ fonograf vwo hworo eta rẹ Baibol krẹn kẹ ihwo .
Kidie nẹ a ta eta na evo phiọgun vwo rhe ọrovwuwevwin na , ihwo evo rhe vwo omavwerhovwẹn kpahen ovuẹ na - a .
Jẹ , me mrẹ omavwerhovwẹn vwẹ iruo na .
Fikirẹ ẹguọnọ mi vwo kpahen uyota na , ki mi ghwoghwo vwọ kẹ ihwo efa .
Iseri rẹ Jihova rhiẹromrẹ ẹvwọsuọ vwo nẹ obọ rẹ usuon rẹ Britain rhe ọke rẹ isodje rẹ Japan vwọ guọnọ ro India .
Mi hirharoku ẹvwọsuọ tiọyena vwẹ July 1943 .
Iprinsipa rẹ isikuru mẹ rọ dia olori rẹ ẹga rẹ Anglican , da djẹ vwẹ nẹ isikuru .
Ọ vuẹ oni mẹ nẹ , mẹvwẹ orharhe rẹ udje vwọ kẹ emọ isikuru ichekọ , kidie nẹ mẹvwẹ Oseri rẹ Jihova .
O gbe oni mẹ unu mamọ , ọ da vuẹ vwẹ nẹ me nama vwomaba Iseri na - a .
Ukuotọ rọyen , o de mu vwe bru ọsẹ mẹ ra vwẹ Peshawar , rọ dia orere rọ vwẹ iroko 1,370 vwo sheri kẹ Karachi .
Oyerinkugbe mẹ vẹ Jihova de rhi doghobọ , kidie me rha mrẹ eta rẹ Baibol na vwọ ghẹrẹ oma mẹ - ẹ .
Vwẹ ukpe rẹ 1947 , mi de rhivwin kpo Karachi ra guọnọ iruo .
Me vwọ hẹ etiyin , me de bru Dr .
Hardaker ra vwẹ họspito rọyen .

Ọ nabọ dede uvwe sasasa .
Kidie nẹ o rorori nẹ oma mẹ ganre - e , ọ da nọ vwẹ : “ Die yen ru we ? ”
Me da vuẹ nẹ , “ Oma mẹ ganre , jẹ uyono rẹ Baibol yen me guọnọre . ”
Ọ da nọ vwẹ : “ Ọke vọ yen a vwọ tonphiyọ ? ”
Me da kpahen : “ Ja ghwa tuọnphiyọ . ”
Avwanre da ghwọrọ ovwọnvwọn yena kugbe vwo ru uyono na .
Ẹwẹn mẹ de rhi totọ , kidie mi rhoma kuomakugbe ihwo rẹ Jihova .
Oni mẹ davwẹngba rọyen eje rere me vwọ kẹnoma kẹ Iseri rẹ Jihova , jẹ mi brorhiẹn me vwọ ga Jihova nure .
Vwẹ August 31 , 1947 , me da vwomakpahotọ kẹ Jihova ji bromaphiyame .
O kriri - i , me da ton iruo rẹ ọkobaro ọkieje phiyọ vwẹ ẹgbukpe 17 .
Quetta rọ dia asan rẹ isodje rẹ Britain diare jovwo , yen asan rẹsosuọ re ji vwe ra .
Vwẹ ukpe rẹ 1947 , a da ghare ẹkuotọ rẹ India kpo India vẹ Pakistan .
* Ọnana da rhe so ozighi rẹ ẹga uvwre rẹ ihwo na , rọ rhe nẹrhẹ ihwo buebun kua nẹ ẹkuotọ na .
Ihwo ri te omarẹ oduduru 14 vwo asan rẹ ayen cha dia - a .
Ihwo ri kpo ẹga rẹ Alufa vwẹ India kua kpo Pakistan , ihwo ri kpo ẹga rẹ Hindu vẹ Sikh rehẹ Pakistan da rha kua kpo India .
Uvwre rẹ ogidi yena yen me vwo ro itreni rọ vọn chekọ kpo Karachi .
Mi kpo osikoko vwẹ India vwẹ ukpe rẹ 1948
Vwẹ Quetta yen me da mrẹ George Singh , rọ dia ọkobaro oghẹresan rọhẹ omarẹ ẹgbukpe 25 .
George mu idjighere awanre ọvo kẹ vwẹ re me djẹ vwẹ ekogho evo re vọnre vẹ imigbenu .
Ọke buebun na , mẹvwẹ ọvo yen kpo aghwoghwo .
Uvwre rẹ emeranvwe esan , mi de rhi vwo ihwo 17 ri mi reyọ Baibol yono , asaọkiephana evo usun rayen iniọvo .
Ọvo usun rayen yen Sadiq Masih rọ dia onotu rẹ isodje .
Ọ vwẹ ukẹcha vwọ kẹ vwẹ vẹ George fan ẹbe avwanre evo kpo ephẹrẹ rẹ Urdu , rọ dia ephẹrẹ ra ma jẹ vwẹ Pakistan .
Ọke vwọ yanran na , Sadiq da rhe dia oghwoghwota ro vwo oruru .
Me ruẹ okuna rẹ Queen Elizabeth ọke mi vwo kpo isikuru rẹ Gilead
Ukuko na , mi de rhivwin kpo Karachi .
Mẹvwẹ vẹ Henry Finch kugbe Harry Forrest , re dia imishọnare ri ghwe wontọ nẹ Isikuru rẹ Gilead yen gba wian kugbe .
Mi yono erọnvwọn buebun mie ayen .
Ẹdẹ ọvo , mẹ vẹ Oniọvo Finch vwo kpo obọrhen rẹ ọnre rẹ Pakistan re ghwoghwo , avwanre da mrẹ ihwo buebun ri dia ọmọko ọvo rọhẹ obotọ rẹ ugbenu ọvo re jẹ ephẹrẹ rẹ Urdu ri dje omavwerhovwẹn phia .
Ẹgbukpe ivẹ vwọ wan nu , e de durhie uvwe kpo Isikuru rẹ Gilead .
Mi vwo wontọ nu , mi de rhivwin rhe Pakistan kẹrẹ oniruo okinriariẹ rẹ ubrọke .
Me vẹ iniọvo eshare erha rẹ ga kerẹ imishọnare yen gba dia uwevwin rẹ imishọnare rọhẹ Lahore .
Ọ da ohwo mamọ nẹ vwẹ ukpe rẹ 1954 , ẹghwọ da vwomaphia vwẹ uvwre rẹ iniọvo erha na rehẹ Lahore , ọtiọyena , oghọn ukoko de wene iruo rayen .
Kidie nẹ me ghwomaphiyọ ẹbẹre ọvo rẹ ẹghwọ na , a da kẹ vwẹ ọghwọku ọgangan .
Ẹwẹn mẹ kuọrọnre , ki mi roro nẹ mi rhe muwan ọfa - a .
Kidie mi vwo ẹwẹn me vwọ rhomabọn oyerinkugbe mẹ vẹ Jihova gan , mi de rhivwin kpo Karachi tavwen mi ki kpo London , vwẹ England .
Ukoko mẹ vọnre vẹ iniọvo buebun rẹ ga vwẹ oghọn ukoko rẹ London .
Oniọvo Pryce Hughes , rọ dia odibo rẹ oghọn ukoko rẹ London se vwe te oma .
Ẹdẹ ọvo , ọ da vuẹ vwẹ nẹ , o vwo ọkiọvo rẹ Oniọvo Joseph F .
Rutherford , rọ vwẹrote iruo re ruẹ vwẹ akpọeje ọke yena vwọ reyọ ọghwọku ọgangan vwọ kẹ ọyen .
Ọke rẹ Oniọvo Hughes vwọ guọnọ guẹn riase , Oniọvo Rutherford da ghwọkuo gangan .
O gbe vwe unu nẹ ọke rẹ Oniọvo Hughes vwo gbikun na , jẹ ọ hwẹ .
Ọ tare nẹ ophu mu ọyen jovwo , jẹ ukuko na , ọ da rhe mrẹvughe nẹ ọyen ghene guọnọ ọghwọku na , kidie ọyena odjephia rẹ ẹguọnọ rẹ Jihova .
( Hib . 12 : 6 ) Obo rọ tare na te vwe ubiudu dẹn .
Ọ chọn vwẹ uko vwọ rhoma mrẹ aghọghọ vwẹ ẹga rẹ Jihova .
Uvwre ọke yena yen oni mẹ vwọ kua kpo London , o de rhiabọreyọ uyono rẹ Baibol mie Oniọvo John E .
Barr , rọ gare kerẹ ọvo usun rẹ Ẹko Rọvwẹrote na ukuko na .
Ukuotọ rọyen o de bromaphiyame vwẹ ukpe rẹ 1957 .
A je vuẹ vwẹ nẹ ọsẹ me nene Iseri rẹ Jihova yono tavwen o ki ghwu .
Vwẹ ukpe rẹ 1958 , me da rọvwọn Lene ohwo rẹ Danish rọ dia London .
Ukpe rọ vwọ kpahọn , avwanre de vwiẹ Jane rọ dia ọmọtẹ ọkpako vwẹ usun rẹ emọ iyorin rẹ avwanre vwiẹre .
Uphẹn rẹ ẹga buebun ji rhiephiyọ kẹ vwẹ vwẹ ukoko rẹ Fulham .
Fikirẹ jẹ omakpokpọ evwo rẹ Lene , avwanre de brorhiẹn nẹ avwanre cha kua kpo asan rẹ aruọke rọyen tuabọre .
Vwẹ ukpe rẹ 1967 , avwanre da kua kpẹ Adelaide vwẹ Australia .
Iniọvo 12 ra jẹreyọ yehẹ ukoko rẹ avwanre vwẹ Adelaide .
Ayen nabọ kobaro rẹ iruo rẹ aghwoghwo na .
O kriri - i , ẹga rẹ avwanre da rhe ghwotọ .
Vwẹ 1979 , Lene de vwiẹ ọmọ riyorin rẹ avwanre re se Daniel .
O vwo okpọga ọvo re se Down syndrome * , a da je tanẹ o che ghwu kẹrẹkpẹ .
Enẹna , me cha sa tobọ gbikun rẹ oja rẹ avwanre rere vwẹ ọke yena - a .
Avwanre nabọ vwẹrote , jẹ ọ dia ọyen avwanre vwọ kpairoro vrẹ emọ ichekọ na - a .
Ọkievo , ugboma rọyen hirhephiyọ Blue fikirẹ uvwrovwro ivẹ rehẹ ubiudu rọyen rọ nẹrhẹ ọ bẹn ọ vwọ wẹn , ọtiọyen ke muo kpakpata kpo họspito .
Dede nẹ o vwo omakpokpọ - ọ , jẹ ọ riẹn ẹbe mamọ , o ki rhe ji vwo ẹguọnọ rẹ emama .
O ji vwo ẹguọnọ rẹ Jihova mamọ .
Avwanre da cha nẹrhovwo a ke riemu , kọ yọnrọn amabọ rọyen na koko , ko phi uyovwin , ọ me ta , “ Isẹ ! ”
tavwen ọ ke riemu na .
Daniel vwo te ẹgbukpe ẹne , ọ da rhoma mu ọga ọfa re se leukemia .
Ẹwẹn rẹ avwanre da ghwa kuọrọn .
Jẹ ẹdẹ ọvo rẹ ofu vwo dje avwanre mamọ , oniruo rẹ okinriariẹ rẹ avwanre Neville Bromwich , da kọn bru avwanre rhe .
Vwẹ ason yena , kọ gbanẹ avwanre jẹ avwanre viẹ .
Eta rẹ ẹguọnọ vẹ uchebro rọyen na bọn avwanre gan dẹn .
Omarẹ ughọjọ ọvo vwẹ urhiọke yen o vwo kpo .
O kriri - i , Daniel de ghwu .
Ughwu rọyen da avwanre mamọ .
Dedena , avwanre chirakon rọyen , kidie avwanre vwo imuẹro nẹ o vwo emu vuọvo ji te ughwu , rọ sa hẹriẹ Daniel nẹ ẹguọnọ rẹ Jihova - a .
( Rom 8 : 38 , 39 ) Avwanre rhẹro rẹ ọke avwanre cha vwọ rhoma mrẹ Daniel vwẹ akpọ kpokpọ na ! ​ — Jọn 5 : 28 , 29 .
Me je ga kerẹ ọkpako ukoko , dede nẹ abọ ivẹ soso yen me muọga rẹ obọ gbẹ owọ .
Obo re me rhiẹromrẹ na nẹrhẹ mi gbe arodọnvwẹ kẹ ihwo efa , ma rho kẹ ihwo ri nene ebẹnbẹn muabọ .
Mi vwo ayen gun ẹdjọ - ọ .
Ukpe rẹ ọtiọyen , ke me nọ oma mẹ : ‘ Ọ dia oborẹ ayen hirharoku na yen djobọte uruemu rayen na ? ’
Mavọ yen mi se vwo djephia nẹ mi vwo ọdavwẹ rayen ?
Mavọ yen me sa vwọ chọn ayen uko vwọ yan nene idjerhe rẹ Jihova ?
Omavwerhovwẹn ọke me da kọn bru iniọvo na ra !
Vwọrẹ uyota , me da vwẹ uchebro kẹ ihwo efa vwọ sẹro rẹ oyerinkugbe rayen vẹ Jihova , me mrẹ nẹ mi ji vwẹ uchebro kẹ oma mẹ .
Omavwerhovwẹn ọke me da kọn bru iniọvo na ra
Oma ru vwe kerẹ ọbuine na , rọ vwọ ta : “ Ọke rẹ ẹnwan rẹ udu mẹ de rhi buphihọ , uchebro wẹn kọye sasa ẹnwẹ mẹ . ”
( Une 94 : 19 ) Jihova sẹro mẹ vwẹ ọke rẹ ebẹnbẹn rẹ orua , ẹvwọsuọ rẹ ẹga , echobọ romobọ , kugbe ofudjevwe .
Vwọrẹ uyota , Jihova ghini Ọsẹ mẹ !
West Pakistan yen e se Pakistan asaọkiephana , East Pakistan ke rha hẹ Bangladesh .
Ni uyovwinrota na “ Raising a Child With Down Syndrome ​ — The Challenge and the Reward ” rọhẹ Awake !
rẹ June 2011 .
Wọ nabọ frẹkotọ se ọbe Uwevwin Orhẹrẹ rẹ emeranvwe evo re wanre na ?
Ọ da dia ọtiọyen , gba davwẹngba sẹ wọ sa kpahenphiyọ enọ nana :
Erọnvwọn ẹne vọ yen e se ru rere ona rẹ une ẹsuọ rẹ avwanre se vwo yovwinphiyọ ?
Kpare ọbe une wẹn kpenu rere wọ sa nabọ riẹn mudia .
Nabọ wẹn totọ .
A da nabọ rhie unu phiyọ , ka sa so une na phia gori gori . ​ — w17.11 , aruọbe 5 .
Die yen vwerhoma kpahen asan rẹ irere rẹ adjarhọ na hepha kugbe idjerhe ra wan fiẹ ayen ?

Irere adjarhọ esan yen herọ , a je nabọ rhuẹrẹ idjerhe ra wan fiẹ ayen .
Ọtiọyena , ọ rẹ obọ chọre hwe ohwo kọ sa fobọ djẹ te ọ rọ ma kẹrẹ . ​ — w17.11 , aruọbe 14 .
Diesorọ ọtanhirhe na vwọ dia okẹ ro me yovwin kparobọ ?
O ru orugba rẹ ọdavwẹ rẹ avwanre kpahen arhọ , o ji che si avwanre vwo nẹ abọ rẹ umwemwu vẹ ughwu .
Ẹguọnọ rẹ Jihova vwo kpahen emọ rẹ Adam yen nẹrhẹ o siobọnẹ Jesu dede nẹ avwanre jẹ irumwemwu . ​ — wp17.6 , aruẹbe 6 - 7 .
Mavọ yen Une Rẹ Ejiro 118 : 22 vwọ rionbọ phiyọ evrẹnushi rẹ Jesu ?
A sen Jesu rọ dia Mesaya na , e de ji hwe .
Jẹ , o che vrẹnushi rhe tavwen ọ ke sa dia “ ọrovwuyovwi [ yẹrẹ osusu ] vwẹ ubienyẹ . ” ​ — w17.12 , aruẹbe 9 - 10 .
E churu urhiẹ rẹ Mesaya na che nurhe si ọmọ ọkpako ?
Ọ ghwa dia ihwo eje rehẹ urhiẹ rẹ Jesu wan rhe na yen emekpako - o .
Ọ dia Devid yen ọmọkpako rẹ Jẹse - e .
Dedena , urhiẹ rẹ Devid yen Mesaya na nurhe . ​ — w17.12 , aruẹbe 14 - 15 .
Erhọ yen uchebro evo rẹ Baibol na vwọphia kpahen omakpokpọ ?
Urhi rẹ Mosis djere nẹ a hẹriẹ ihwo re muọga sansan .
Ihwo me hworhẹ abọ siẹrẹ ayen de djobọte ohwo ro ghwuru .
Urhi rẹ Mosis tare nẹ e bekpẹn rhurhu isọn rẹ ihworakpọ .
Ẹdẹ ẹrenren da wan nu , ka yanvwe ọmọshare re vwiẹre , kidie ọke yena jẹ ọbara rọyen vwo ẹgba ro se vwo dje re . ​ — wp18.1 , aruọbe 7 .
Diesorọ o vwo fo nẹ e vwo ẹguọnọ abavo kpahen omobọ rẹ ohwo ?
Vwo ẹguọnọ rẹ ọrivẹ wẹn kirobọ wọ guọnọ oma wẹn .
( Mak 12 : 31 ) E jẹ eshare “ guọnọ eya rayen kerẹ omobọ rayen . ”
( Ẹfe .
5 : 28 ) Ẹkẹvuọvo , ẹguọnọ se hirhephiyọ ọ rẹ urhuru . ​ — w18.01 , aruọbe 23 .
Erhọ yen owọẹjẹ evo re sa nẹrhẹ a yan obaro ?

E jẹ avwanre muomaphiyọ uyono rẹ Baibol na , rere e roro kokodo kpahen obo re seri , ji ru nene .
E jẹ avwanre vwẹ uphẹn kẹ ẹwẹn ọfuanfon rẹ Ọghẹnẹ nẹ o sun avwanre , e mi ji rhiabọreyọ ukẹcha mie ihwo efa . ​ — w18.02 , aruọbe 26 .
Diesorọ ihwo ri ni isio vẹ ebọepha cha sa vuẹ avwanre oborẹ obaro na cha dia - a ?
O vwo erọnvwọn buebun re sorọ , jẹ ọ rọ ma kenu yen Baibol na vwọso uruemu re vwo ni isio vẹ ephaẹbọ . ​ — wp18.2 , aruẹbe 4 - 5 .
Ẹro vọ yen ofori nẹ e vwo ni udemu re durhie avwanre ra ?
Avwanre de rhiabọreyọ edurhie , avwanre me davwẹngba vwọ yanmuo .
( Une 15 : 4 ) Ọ sa dianẹ ohwo ro durhie avwanre na , nabọ ghwọrọ ọke vwo muegbe hẹrhẹ avwanre nure . ​ — w18.03 , aruọbe 18 .
Die yen eshare re vwo mu se yono mie Timoti ?
Timoti vwo ọdavwẹ rẹ ihwo , o ji phi ẹga rẹ Jihova phiyọ ẹdia rẹsosuọ .
O muomaphiyọ iruo rẹ ẹga na , o ji ru nene obo re yoniro .
Ọkeneje yen o vwo yono oma rọyen , ọ je vwẹroso ẹwẹn ọfuanfon rẹ Jihova .
Ekpako rẹ ukoko vẹ iniọvo na sa vwẹrokere Timoti . ​ — w18.04 , aruọbe 13 - 14 .
3 Ayen Vwẹ Oma Rayen Kpahotọ ​ — Vwẹ Myanmar
7 Ono Yen Wọ Guọnọre nẹ O Brọghọ Phiyọ Owẹ Oma ?
Ihwo buebun guọnọ otitivwe vwevunrẹ akpọ rẹ Eshu ra hepha na .
Uyono nana che dje oboresorọ a vwọ tẹnrovi ọghọ rọ ma rho rẹ Jihova brẹ phiyọ idibo rọyen oma .
Ọ je cha chọn avwanre uko vwọ mrẹ oborẹ Jihova brọghọ phiyọ idibo rọyen oma vwẹ idjerhe rẹ ayen rhẹro rọye - en .
12 Ono Yen Wọ Tẹnrovi ?
Vwevunrẹ uyono nana , a cha fuẹrẹn oboresorọ Mosis vwo ku uphẹn rọ vwọ ro Otọ rẹ Uve na kufia .
Avwanre ji che yono obo ra sa vwọ kẹnoma kẹ ufi rẹ Mosis shephiyọ .
17 “ Ono Ẹbẹre rẹ Ọrovwohwo ? ”
22 Jihova Yen Vwo Avwanre
Ofori nẹ a vwẹ ẹga ọsoso kẹ Jihova , kidie ọyen vwo ihworakpọ eje .
Ihwo evo phiẹn oma rayen vwo roro nẹ ayen jehẹ ẹbẹre rẹ Jihova , jẹ ayen vwobọ vwẹ imwemwu egangan .
Vwevunrẹ uyono rẹsosuọ na , a cha mrẹ erọnvwọn eghaghanre re se yono nẹ ikuegbe rẹ Ken , Solomọn , Mosis , kugbe Erọn .
Vwẹ uyono rivẹ na , a cha fuẹrẹn idjerhe sansan re se vwo dje ọdavwaro phia kpahen uphẹn ra vwọ dia ihwo rẹ Jihova .
27 Gbe Arodọnvwẹ kẹ “ Ihwo na Ejobi ”
30 Oborẹ Wọ sa Vwọ Riavwerhen ji Mrẹ Erere Vọnvọn Vwo nẹ Uyono rẹ Baibol Wẹn
32 Enọ Rẹ Ihwo Ri Se Ẹbe Avwanre Nọre
“ ORHỌ na pha buebu , ẹkẹvuọvo otu rẹ iruo na gbi bu - u ; a gba rẹ Ọrovwohwo ro vwo orhọ na ro ji otu rẹ iruo re vun orhọ rọye . ”
( Luk 10 : 2 ) Eta nana rẹ Jesu tare omarẹ ẹgbukpe 2,000 re wanre na , nabọ fo obo re se vwo dje ẹdia rẹ Myanmar nonẹna .
Diesorọ ?
Omarẹ ighwoghwota 4,200 ri ghwoghwo iyẹnrẹn esiri vwọ kẹ ihwo ri te omarẹ oduduru 55 yehẹ Myanmar .
Ẹkẹvuọvo , Jihova rọ dia Onini “ ro vwo orhọ na ” phi oruru phiyọ oma rẹ iniọvo ujorin buebun ri nẹ ẹkuotọ efa rhe , ayen da rhe Southeast Asia ri vwobọ vwẹ orhọ - evuon na .
Die yen nẹrhẹ ayen vrẹn nẹ ẹkuotọ rayen ?
Ukẹcha vọ yen ayen mrẹre ?
Ebruphiyọ vọ yen ayen riavwerhen rọyen asaọkiephana ?
Jẹ , a guọnọ ẹkpahọnphiyọ rẹ enọ nana .
Vwẹ ikpe evo re wanre , Kazuhiro rọ dia ọkobaro vwẹ Japan de rhi she enwẹnwẹ , rọ nẹrhẹ o she ro , e de muo kpo họspito .
Idọktọ na da vuẹ nẹ ọ hẹrhẹ te ẹgbukpe ivẹ tavwen ọ ke djẹ imoto .
Iyẹnrẹn nana gbe re unu mamọ .
Kazuhiro da nọ oma rọyen , ‘ Mavọ kọyen mi se vwo ruiruo ọkobaro rọ kẹ vwẹ omavwerhovwẹn na ? ’
Ọ da nẹrhovwo rhe Jihova nẹ o rhie idjerhe kẹ ọyen ro se vwo ruiruo rẹ ọkobaro rọyen na .
Kazuhiro vẹ Mari
Kazuhiro da ta : “ Emeranvwe ọvo vwọ wan nu , ugbeyan mẹ rọ ga vwẹ Myanmar de nyo kpahen obo re phia kẹ vwẹ .
O se vwe , ọ da ta : ‘ Imoto ri djẹ ofa yen ihwo buebun rua vwẹ Myanmar .
Wọ da rhe obonẹ , wọ rha cha guọnọ imoto wo ki se ru iruo rẹ aghwoghwo wẹ - ẹn ! ’
Me da nọ idọktọ mẹ sẹ oma mẹ na che juvwe se kpo Myanmar .
O gbe vwe unu mamọ rọ vwọ ta : ‘ Idọktọ ọvo rọ tẹn ona rẹ obo re sivwin afọrhe , nẹ obo Myanmar rhe Japan enẹna .
Me cha vuẹ kpahen owẹ .
Wọ da rhoma she ro , ọ cha vwẹrote we . ’
Vwọ kẹ vwẹ , ọnana ghwa ẹkpahọnphiyọ ro nẹ obọ rẹ Jihova rhe . ”
Kpakpata , Kazuhiro de si ọbe kpo oghọn ukoko rọ vwọ vuẹ ayen nẹ ọyen vẹ aye rọyen guọnọ ra ga kerẹ ekobaro vwẹ Myanmar .
Ẹdẹ iyorin vwọ wan nu , oghọn ukoko na da kpahen kẹ ayen nẹ , “ ovwan yanrhe , avwanre guọnọ ekobaro ! ”
Kazuhiro vẹ aye rọyen Mari da shẹ imoto rayen , ayen de ru ẹbe rayen ji hwosa phiyọ aropleni rẹ ayen cha ro .
Enẹna , ayen ga sasasa vẹ ẹko ọvo rọ jẹ ephẹrẹ idin vwẹ Mandalay .
Kazuhiro da ta : “ Oborẹ avwanre rhiẹromrẹ na , nẹrhẹ esegbuyota rẹ avwanre ganphiyọ kpahen ive rọhẹ Une Rẹ Ejiro 37 : 5 : ‘ Phi idjerhe wẹn phihọ obọ rẹ Ọrovwohwo ; vwẹ ẹro vwọ suọ , ko ruo kẹ wẹ . ’ ”
Oma vwerhen Iseri rẹ Jihova rehẹ Myanmar mamọ ọke rẹ ayen vwo ru ọghwẹkoko oghẹresan vwẹ 2014 .
Ihwo buebun nẹ ẹkuotọ efa rhe ọghwẹkoko na .
Ọvo usun rayen yehẹ oniọvo aye ọvo re se Monique rọhẹ ẹgbukpe 34 . Oniọvo Monique ro nẹ United States rhe da ta : “ Mi vwo rhivwin nẹ ọghwẹkoko na , me da nẹrhovwo kẹ Jihova kpahen emu ọfa ri mi che ru .
Me da je vuẹ ọsẹ vẹ oni mẹ kpahen obo mi tẹnrovi vwẹ ẹga rẹ Jihova .
Avwanre eje da rhọnvwe nẹ mi kpo Myanmar . Ẹkẹvuọvo , me ghwọrọ ọke ji nẹrhovwo mamọ tavwen mi ki brorhiẹn na . ”
Monique da ta oboresorọ .
Monique vẹ Li
“ Jesu bru idibo rọyen uche nẹ ayen ‘ roro unu ro muru . ’
Ọtiọyena , me da nọ oma mẹ : ‘ Mi vwo igho me cha vwọ fa oma kpo oboyin ?
Iruo mi che ru vwẹ oboyin na che te vwe vwọ vwẹrote oma ? ’
” Ọ da ta : “ Me da rhe mrẹvughe nẹ igho ro rhe vwe che te vwe vwo kpo oboyi - in . ”
Ọtiọyena , mavọ ọ sa vwọ yanran ? ​ — Luk 14 : 28 .
Monique da ta : “ Ẹdẹ ọvo , ọga me de bru vwe rhe .
Oshọ ko mu vwe nẹ ọ cha djẹ vwẹ nẹ iruo .
Jẹ , ukperẹ ọtiọyen , ọ da nabọ kpẹvwẹ ovwẹ fikirẹ iruo mẹ .
Ọ da je vuẹ vwẹ nẹ a cha vwẹ igho ba osa mẹ rẹ emeranvwe na . Igho me ghwa guọnọ dẹn , kọyen a vwọ ba osa mẹ ! ”
Rhanvwe December 2014 yen Monique vwọ ga vwẹ Myanmar .
Ẹro vọ yen o vwo ni aghwoghwo rọyen vwẹ asan ra da ma guọnọ ukẹcha ?
“ Oma vwerhen ovwẹ mamọ nẹ me sa rhe etinẹ .
Mi vwo ihwo erha me vwẹ Baibol vwo yono .
Ọvo rayen te omarẹ ẹgbukpe 67 re .
Kọke kọke mi de bro ra , ọ nabọ hwẹ kẹ vwẹ je gbane ovwẹ .
Ọke rọ rhe vwọ riẹn nẹ Jihova yen odẹ rẹ Ọghẹnẹ , oviẹ da vabọ .
Ọ da ta : ‘ Ọnana yen obọ rẹsosuọ mi vwo nyo nẹ Jihova yen odẹ rẹ Ọghẹnẹ .
Wẹwẹ rọ dia ọmọtete kẹ vwẹ kọyen rhoma rhe yono uvwe obo re ma ghanre kparobọ . ’
Mẹvwẹ komobọ da je viẹ .
Ọnana ghwa ọvo usun rẹ obo re nẹrhẹ oma vwerhen ovwẹ nẹ me ga vwẹ asan ra da ma guọnọ ukẹcha . ”
O kri nọ - ọ na , Monique de ji kpo Isikuru rẹ Ihwo ri Ghwoghwo Uvie Na .
Ikuegbe rẹ Myanmar ra vwọphia vwẹ 2013 Yearbook of Jehovah’s Witnesses , ọyen emu ọfa rọ nẹrhẹ ihwo evo rhe ẹkuotọ nana .
Li ọyen oniọvo aye rọ vrẹ ẹgbukpe 30 rọ dia Southeast Asia .
Iruo rẹ ọkieje yen o ruẹ .
Ẹkẹvuọvo , ikuegbe ra vwọphia vwẹ Yearbook na da nẹrhẹ ọ kua rhe Myanmar rhe ga .
“ Vwẹ ọghwẹkoko oghẹresan re ruru vwẹ 2014 vwẹ Yangon , me da mrẹ oniọvo ọvo vẹ aye rọyen re ga vwẹ asan ra da ma guọnọ ukẹcha vwẹ ẹbẹre ra da jẹ Chinese vwẹ ẹkuotọ rẹ Myanmar .
Kidie nẹ me riẹn Chinese jẹ , mi de brorhiẹn nẹ me cha kua kpo oboyin ra vwẹ ukẹcha kẹ ẹko rẹ Chinese rọhẹ etiyin .
Me da vwomaba Monique , avwanre de kpo Mandalay .
Jihova bruba kẹ avwanre , avwanre da mrẹ iruo rẹ ubrọke vwẹ isikuru ọvo .
Avwanre da je mrẹ uwevwin vwẹ asan rọ kẹrẹ isikuru na .
Dede nẹ me rioja rẹ erọnvwọn evo , aruọke na je tuabọ , me nabọ riavwerhen rẹ ẹga mẹ vwẹ obonẹ .
Ihwo rẹ Myanmar yeren akpọ ọlọlọhọ , ayen vwo ọghọ , ayen je nabọ kerhọ kẹ iyẹnrẹn esiri na .
Ọ vwerhoma nẹ iruo na yan obaro kpakpata womarẹ ukẹcha rẹ Jihova .
O mu vwe ẹro dẹn nẹ ọhọre Ọghẹnẹ yen me sa vwọ rhe ga vwẹ Mandalay . ”
Buebun rẹ iniọvo re ga vwẹ asan ra da ma guọnọ ukẹcha , riẹn oborẹ ẹrhovwo vwo ẹgba te .
Kerẹ udje , roro kpahen Jumpei vẹ aye rọyen Nao re vrẹ ẹgbukpe 30 re .
Ayen ga vwẹ ukoko ọvo ra da jẹ ephẹrẹ rẹ idin vwẹ Japan .
Die yen mu ayen vwọ kua rhe Myanmar ?
Jumpei da ta : “ O krire mẹ vẹ aye mẹ vwo vwo ẹwẹn rẹ avwanre vwọ ga vwẹ asan ra da ma guọnọ ukẹcha vwẹ ẹkuotọ ọfa .
O rhi vwo te ọke ọvo , oniọvo ọshare ọvo rọ vẹ avwanre gba ga vwẹ ukoko ra da jẹ ephẹrẹ rẹ idin vwẹ Japan da kua kpo Myanmar .
Vwẹ May 2010 avwanre da je kua kpo Myanmar , dede nẹ igho rẹ avwanre kokori ghwe bu - un .
Iniọvo na nabọ dede avwanre sasasa ! ”
Ẹro vọ yen o vwo ni aghwoghwo rayen vwẹ ubrotọ ra da jẹ ephẹrẹ rẹ idin vwẹ Myanmar ?
“ Ihwo buebun guọnọ nyo ovuẹ na .
Avwanre de dje ividio rẹ idin kẹ ayen vwẹ anurhoro , oma kọ nabọ vwerhen ayen .
Oma vwerhen avwanre mamọ nẹ avwanre rhe etinẹ rhe ga Jihova ! ”
Nao vẹ Jumpei
Mavọ yen Jumpei vẹ Nao vwo yerin ghene ẹdia rẹ ọkanrovwẹ rẹ igho ?
“ Ẹgbukpe erha vwọ wan nu , igho rẹ avwanre kokori jovwo na joma re re . Igho ro chekọ che te vwọ hwosa rẹ uwevwin rẹ ukpe rẹne na - a .
Mẹ vẹ aye mẹ nẹrhovwo mamọ vwẹ uvwre ọke yena .
Kpregede na , oghọn ukoko de si ọbe rhe avwanre nẹ a vwẹ avwanre vwo mu ekobaro oghẹresan rẹ ubrọke !
Jihova rẹ avwanre vwẹroso na , chukoku avwanre kakaka - a .
Ọkieje yen ọ vwọ vwẹrote avwanre . ”
O kri nọ - ọ na , e de durhie Jumpei vẹ Nao kpo Isikuru rẹ Ihwo ri Ghwoghwo Uvie Na .
Simone rọhẹ ẹgbukpe 43 , vrẹn nẹ Italy kpo Myanmar , aye rọyen Anna rọhẹ ẹgbukpe 37 de rhe nẹ New Zealand kpo oboyin . Diesorọ ayen vwọ kua kpo Myanmar ?
Anna tare nẹ , “ Ikuegbe rẹ Myanmar rọ vwomaphia vwẹ Yearbook rẹ 2013 yen sorọ . ”
Simone da ta : “ Ọyen okpuphẹn mamọ me vwọ ga vwẹ Myanmar .
Akpeyeren pha lọlọhọ vwẹ obonẹ . Ọ nẹrhẹ me sa mrẹ ọke buebun vwo ruiruo rẹ ẹga na .
Ọ vwerhoma ra vwọ mrẹ oborẹ Jihova nabọ vwẹrote ihwo re ga vwẹ asan ra da ma guọnọ ukẹcha . ”
( Une 121 : 5 ) Anna da ta : “ Oma vwerhen ovwẹ asaọkiephana vrẹ ọke ri jovwo .
Avwanre yeren akpọ ọlọlọhọ .
Kidie nẹ mẹ vẹ ọshare mẹ nabọ ghwọrọ ọke kuẹgbe , oyerinkugbe rẹ avwanre da rhe kpẹkpẹ phiyọ .
Avwanre rhi vwo igbeyan buebun.Ihwo rẹ avwanre ghwoghwo ota kẹ na vwo utuoma kpahen Iseri rẹ Jihova - a .
Ayen vwo urhurusivwe ọgangan kpahen ovuẹ na ! ”
Vwẹ idjerhe vọ ?
Simone vẹ Anna
Anna da ta : “ Ẹdẹ ọvo , mi ghwoghwo ota kẹ ọmọtẹ ọvo ro kpo univasiti vwẹ asan eki , me da vuẹ nẹ mi che rhivwin bro rhe .
Mi vwo rhivwin , me da vwa vẹ ugbeyan rọyen ọvo ro se boma .
Ọke ọfa me vwọ ra , o de se ihwo efa boma .
Ẹdẹ ọfa , ọ da rhoma se ihwo efa .
Mi yono ayen ejobi enẹna . ”
Simone da ta : “ Ihwo na dede avwanre phiyọ oma kerẹ igbeyan , ayen guọnọ nyo oborẹ avwanre cha ta .
Buebun rayen vwo urhurusivwe kpahen ovuẹ na .
Ọke tobọ herọ re vwo yono ayen eje - e . ”
Sachio vẹ Mizuho
Owọẹjẹ sansan vọ yen ayen jẹre tavwen ayen ke kua kpo Myanmar ?
Mizuho ro nẹ Japan rhe da ta : “ Me vẹ ọshare mẹ Sachio guọnọ ga vwẹ ẹkuotọ ra da ma guọnọ ukẹcha .
Jẹ , asan avwanre cha ra kọyen ota na . Avwanre vwo se ikuegbe rẹ Myanmar ra vwọphia vwẹ Yearbook rẹ 2013 nu , oborerhiẹromrẹ rẹ avwanre seri te ubiudu rẹ avwanre mamọ .
Kẹ avwanre roro sẹ avwanre se kpo Myanmar ra ga . ”
Sachio da ta : “ Avwanre de brorhiẹn nẹ avwanre cha vwẹ udughwrẹn ọvo vwo kin Yangon rọ dia otorere rẹ Myanmar .
Kirobo re se dje , avwanre da ghwa vwẹ uphẹn yena vwọ bẹbẹ ni ẹkuotọ na .
Oyan yena kẹ avwanre imuẹro nẹ avwanre sa kua kpo oboyin . ”
Jane , Danica , Rodney , vẹ Jordan
Rodney vẹ aye rọyen Jane vrẹ ẹgbukpe 50 re .
Rhanvwe 2010 yen ayen vẹ ọmọshare rayen Jordan kugbe ọmọtẹ rayen Danica vwo vrẹn nẹ Australia rhe Myanmar rhe ga vwẹ asan ra da ma guọnọ ukẹcha .
Rodney da ta : “ Oma vwerhen avwanre mamọ ra vwọ mrẹ urhurusivwe ọgangan rẹ ihwo na vwori rẹ ayen vwo nyo Ota rẹ Ọghẹnẹ .
Mi jiriro kẹ erua efa nẹ ayen kua kpo asan ra da ma guọnọ ukẹcha rọ họhọ Myanmar . ”
Diesorọ ?
Ẹga rẹ avwanre vwẹ obonẹ na , si orua rẹ avwanre kẹrẹ Jihova !
Ighene buebun vwọ djẹ nene ifonu , imoto , iruo vẹ erọnvwọn efa tiọyen na , jẹ emọ rẹ avwanre yono eta kpokpọ rẹ ayen che vwo ruiruo vwẹ aghwoghwo .
Ayen yono oborẹ ayen se vwo nene ihwo re ghwa riẹn kpahen Baibol na - a roro kugbe , vẹ oborẹ ayen sa vwọ kpahenphiyọ onọ vwẹ uyono , je yan obaro vwẹ ukoko na .
Oliver vẹ Anna
Oliver rọ dia oniọvo ọshare rọhẹ ẹgbukpe 37 ro nẹ United States rhe da ta oboresorọ o vwo jiri iruo nana kẹ ihwo : “ Erere buebun te vwe obọ vwẹ etinẹ me rhere na .
O toro ẹdia me hepha - a , etinẹ mi rhere na nẹrhẹ uduefiogbere vẹ ẹroẹvwọsuọ mẹ kpahen Jihova ganphiyọ .
Me vwọ ga vẹ ihwo ri mi vugheri jovwo - o , ri ji vwo ọkpọ rẹ esegbuyota ri mi vwori , chọn vwẹ uko vwọ mrẹvughe nẹ o vwo emuvuọvo vwẹ akpọ na re se vwo dje Uvie rẹ Ọghẹnẹ - ẹ . ”
Enẹna , Oliver vẹ aye rọyen Anna ga vẹ oruru vwẹ ubrotọ ra da jẹ Chinese .
Trazel
Rhanvwe 2004 yen Trazel rọ dia oniọvo aye rọhẹ ẹgbukpe 52 vwo nẹ Australia rhe Myanmar rhe ga .
Ọ da ta : “ Mi jiriro kẹ kohwo kohwo ro se ruo , nẹ o kpo asan ra da ma guọnọ ukẹcha .
Me rhe mrẹvughe nẹ Jihova choma ro vwo ku ebruphiyọ ku ẹgbaẹdavwọn rẹ kohwo kohwo ro vwo owenvwe ro vwo ru ọtiọyen .
Me riẹnre jovwo nẹ akpọ mẹ cha dia enẹ - ẹ .
Ọnana yen akpọ ro me yovwin kparobọ . ”
E jẹ eta evwevwerhen nana re nyo mie iniọvo re ga vwẹ Myanmar na , mu we vwo roro kpahen oborẹ wọ sa vwọ vwẹ ukẹcha kẹ ihwo ri vwo ẹwẹn esiri , rehẹ ẹkuotọ ra fobọ wia - an .
Use na je herọ te ọke na , “ Biko , yanrhe obẹ Myanmar rhe chọn avwanre uko ! ”
“ Ọghẹnẹ dia orharhe rẹ ohwo ro jẹ iruo esiri kugbe ẹguọnọ rẹ ovwan vwo kẹ odẹ rọye [ ẹkarohọ - ọ ] . ” ​ — HIB .
6 : 10 .
UNE : 39 , 30
Ọrhọ yen ọghọ rọ ma rho ?
Die yen ofori nẹ a karophiyọ kpahen oka rẹ ọghọ rẹ Jihova brẹ phiyọ ihwo oma ?
Idjerhe vọ yen Jihova vwo brọghọ phiyọ Meri vẹ Jesu oma ?
Die yen kohwo kohwo guọnọre , kẹ die yen ọnana churobọ si ?
MAVỌ yen oma che ru we siẹrẹ ohwo ru wo vugheri ru wo ji muọghọ kẹ , da vuẹ wẹ nẹ ọyen rha karophiyọ odẹ wẹn yẹrẹ vughe uwe ọfa - a ?
Ọyena sa nẹrhẹ ofu dje we .
Diesorọ ?
Kidie kohwo kohwo guọnọre nẹ e vughe ọyen .
Ẹkẹvuọvo , ọ dia e di vwo vughe avwanre ghevweghe - e . Ukperẹ ọtiọyen , avwanre guọnọre nẹ a riẹn oka rẹ ohwo rẹ avwanre hepha vẹ oborẹ avwanre rure . ​ — Ukeri 11 : 16 ; Job 31 : 6 .
2 , 3 .
Mavọ yen ojevwe re vwo brọghọ phiyọ avwanre oma sa vwọ dia ekprowọ kẹ avwanre ?
( Ni uhoho rẹsosuọ na . )
E rhe nomaso - o , jẹgba sa nẹrhẹ ojevwe nana dia ekprowọ kẹ avwanre .
Ọ sa nẹrhẹ e vwo urhurusivwe kpahen ọghọ rọ vreka .
Akpọ rẹ Eshu nana titi ọrho vẹ ọghọ re sa nẹrhẹ a vwẹ ẹro sakamu vwo ni ọghọ ro fori nẹ a vwọ kẹ Jihova . ​ — Ẹvwọ .
4 : 11 .
Ilori rẹ ẹga evo vwẹ ọke rẹ Jesu vwẹ ẹro ọchọchọ vwo ni ọghọ .
Kọyensorọ Jesu vwo si idibo rọyen orhọ nẹ ayen “ kẹnoma kẹ isiẹbe na , ri ku edagba igrogro vwọ yan , re guọnọ uyere rẹ afieki kugbe asan ro me yovwi vwi sinegọg kugbe asan ro vwo ọghọ vwẹ asan orẹ . ”
Vwọba , ọ da tanẹ “ e che bru hwe ayen rhuarho gangan . ”
( Luk 20 : 46 , 47 ) Vwọ fẹnẹ ayen , Jesu jiri ayeuku ọvo rọ dia ovwiogbere rẹ ohwo vuọvo se niso - o , ro toro anini ivẹ vwẹ uwevwin rẹ ẹga na .
( Luk 21 : 1 - 4 ) O phẹnre dẹn nẹ ẹro rẹ Jesu vwo ni ọrho vẹ ọghọ , fẹnẹ ọ rẹ ihwo efa vwo no .
Uyono nana cha chọn avwanre uko vwọ vwẹ ẹro rẹ Jihova vwo ni ọghọ ji vwo no .
Ọrhọ yen ọghọ rọ ma rho , kẹ diesorọ ?
Ọrhọ yen ọghọ rọ ma rho rẹ ohwo se vwo ?
Ọ dia oka rẹ ọghọ rẹ ẹbe eyono , eki - ẹchuọ , yẹrẹ ona rẹ une ẹsuọ vẹ erọnvwọn efa tiọyena ghwa cha - a .
Ẹkẹvuọvo , ọnana oka rẹ ọghọ rẹ Pọl djisẹ rọyen rọ vwọ ta : “ Ẹkẹvuọvo vwẹ asakiephana rẹ ovwan rhe vwọ riẹn Ọghẹnẹ nure na , rẹ Ọghẹnẹ je vwọ riẹn ovwan nure na , komavọ ovwan rhe vwọ rhivwi bru erharhe vẹ ebaghẹrẹ rẹ erhi rẹ akpọ na re wa rhe rhoma dia eviẹn rẹ ayen ? ”
( Gal . 4 : 9 ) Okpuphẹn yen ọ ghene hepha rẹ “ Ọghẹnẹ je vwọ riẹn ” avwanre !
O vwo ẹguọnọ rẹ avwanre .
Ọ guọnọre nẹ avwanre dia igbeyan rọyen .
Ọshare ọvo ro yono ẹbe kodo da tanẹ ọyena nẹrhẹ avwanre “ sa dia ihwo ro nẹ sua . ”
Jihova de rhiabọreyọ avwanre kerẹ igbeyan rọyen , kẹ avwanre se ru oboresorọ ọ vwọ ma avwanre . ​ — Aghwo .
12 : 13 , 14 .
Die yen avwanre che ru rere Jihova se vwo vughe avwanre ?
Mosis ugbeyan rẹ Ọghẹnẹ .
Kọyensorọ ọke rọ vwọ rẹ Jihova nẹ , “ Gbe dje idjerhe wẹn kẹ vwẹ , ” Jihova da kpahen kẹ : “ Emu nana re wọ tare na Mi ruo ; kidie wọ mrẹ ẹruesiri vwẹ obọ mẹ , Me riẹn odẹ wẹn . ” ( Eyan .
33 : ​ 12 - 17 ) Avwanre je sa mrẹ ebruphiyọ rẹ Jihova siẹrẹ ọ da riẹn avwanre .
Ẹkẹvuọvo , die yen avwanre che ru rere Jihova se vwo vughe avwanre ?
E jẹ avwanre vwo ẹguọnọ rọyen ji vwomakpahotọ kẹ . ​ — Se 1 Kọrẹnt 8 : 3 .
6 , 7 .
Die yen sa hra oyerinkugbe rẹ avwanre vẹ Jihova ?
Jẹ , ofori nẹ avwanre sẹro rẹ oyerinkugbe ọghanghanre rẹ avwanre vwori vẹ Jihova .
E jẹ avwanre vwẹ uchebro rẹ Pọl vwọ kẹ Inenikristi rehẹ Galesha vwo ruiruo .
Ọ vuẹ ayen nẹ ayen kẹnoma kẹ “ erharhe vẹ ebaghẹrẹ rẹ erhi ” rẹ akpọ na , ro ji churobọ si ọrho vẹ ọghọ rẹ akpọ na vwọtua . ( Gal .
4 : 9 ) Inenikristi rẹ ẹgbukpe ujorin ẹsosuọ nabọ yan obaro te ẹdia rẹ Ọghẹnẹ vwo vughe ayen .
Ẹkẹvuọvo , Pọl tare nẹ ayen rhoma “ rhivwi bru ” erọnvwọn ri fiemu - u .
Kọ ghwa họhọ nẹ Pọl nọ ayen nẹ , “ Diesorọ ovwan vwọ rhoma ruẹ erọnvwọn ri fiemu - u rẹ ovwan siobọnu jovwo re ? ”
Obo re phia kẹ ayen na je sa phia kẹ avwanre ?
E .
Kerẹ Pọl , ọ sa dianẹ avwanre siobọnu ọghọ yẹrẹ otitivwe rẹ akpọ na ọke rẹ avwanre rhe vwọ riẹn Jihova .
( Se Filipae 3 : ​ 7 , 8 . )
Ọkiọvo avwanre kpairoro vrẹ ẹbe eyono rode , ẹdia rode ro rhiephiyọ kẹ avwanre vwẹ obẹ iruo , yẹrẹ eki - ẹchuọ ra da sa mrẹ erere buebun .
Ọ je sa dianẹ avwanre chukoku ona rẹ une ẹsuọ ro rhe avwanre yẹrẹ omaẹsasọ rọ sa nẹrhẹ e titi yẹrẹ dia edafe . ( Hib .
11 : ​ 24 - 27 ) Ọ da dia ọtiọyen , o rhe fo nẹ a ‘ viẹ diekpọvwẹ kpahen ’ omamọ rẹ orhiẹn rẹ avwanre bruru na - a !
Kidie ọyena cha nẹrhẹ e rhivwin re ru erọnvwọn re keri ba “ erharhe vẹ ebaghẹrẹ rẹ erhi ” rẹ akpọ na .
*
Die yen cha nẹrhẹ e vwo urhurusivwe ọgangan kpahen ọghọ rẹ Jihova che bru phiyọ avwanre oma ?
Mavọ yen e se vwo vwo urhurusivwe ọgangan kpahen ọghọ ro che nẹ obọ rẹ Jihova rhe ukperẹ ọrho vẹ otitivwe rẹ akpọ na ?
E se ru ọtiọyen siẹrẹ a da karophiyọ ẹkpọ ivẹ re pha ghanghanre .
Ọrẹsosuọ , ihwo ri fuevun ga Jihova se vwo imuẹro nẹ ọkieje yen o che vwo brọghọ phiyọ ayen oma .
( Se Hibru 6 : 10 ; 11 : 6 ) Jihova vwẹ ẹro ọghanghanre vwo nẹ odibo rọyen ọvuọvo .
O niro nẹ ọyen “ orharhe ” uruemu yẹrẹ tobọ umwemwu siẹrẹ o de chukoku otu ri fuevun kẹ .
Jihova “ riẹn otu re dia ọrọye . ”
( 2 Tim .
2 : 19 ) Ọ “ riẹn idjerhe rẹ ọvwata , ” ọ je riẹn obo ro se vwo sivwin ayen nẹ ọdavwini . ​ — Une 1 : 6 ; 2 Pita 2 : 9 .
Djunute udje evo ri dje oborẹ Jihova brọghọ phiyọ ihwo rọyen oma .
O vwo ọke evo rẹ Jihova vwo brọghọ phiyọ ihwo rọyen oma vwẹ idjerhe igbevwunu .
( 2 Ikun 20 : 20 , 29 ) Kerẹ udje , roro kpahen oborẹ Jihova sivwin ihwo rọyen vwẹ Abadi Ọvwavware na ọke rẹ otuofovwin rẹ Fero vwọ reyọ vwọtua ayen . ( Eyan .
14 : 21 - 30 ; Une 106 : 9 - 11 ) Obo re phiare vwẹ ẹdẹ yena gbe ihwo buebun unu mamọ , tẹ ẹdia rẹ ẹgbukpe 40 vwọ wan nu jẹ ihwo ji ta ota kpahọn .
( Jos . 2 : 9 - 11 ) Ikuegbe yena nẹrhẹ avwanre karophiyọ odjephia rẹ ẹgba vẹ ẹguọnọ rẹ Jihova , rẹ avwanre vwo rhẹro rẹ ẹvwọsuọ ro che nẹ obọ rẹ Gọg rẹ Magọg rhe ! ( Izi .
38 : 8 - 12 ) Ọke yena , oma kọ cha vwerhen avwanre nẹ avwanre vwọtua ọghọ ro nẹ obọ rẹ Jihova cha ukperẹ otitivwe vẹ ọrho rẹ akpọ na .
Ọrhọ yen ẹkpo rivẹ ro fori nẹ a karophiyọ kpahen ọghọ rẹ Jihova brẹ phiyọ avwanre oma ?
Ẹkpo rivẹ rọ pha ghanghanre ro fori nẹ a karophiyọ kọna : Jihova brọghọ phiyọ avwanre oma vwẹ idjerhe re vwẹro roro - o .
Jihova cha sa hwosa kẹ ihwo ri ruẹse vwọ guọnọ ujiri ro che nẹ obọ rẹ ihworakpọ rhe - e , kidie ihworakpọ jiri ayen nure .
Ọyena ghwa osaẹhwa rayen .
( Se Matiu 6 : 1 - 5 . )
Ẹkẹvuọvo , Jesu tare nẹ Ọsẹ rọyen rọ “ mrẹ orẹ vwẹ odjahọn ” che vwo oniso rẹ ihwo ri ruẹse kẹ ihwo efa vwẹ odjahọn , ọ je cha hwosa kẹ ayen .
Ọkiọvo , Jihova hwosa kẹ avwanre vwẹ idjerhe re rhẹro rọye - en .
E jẹ a fuẹrẹn idje evo .
Idjerhe vọ yen Jihova vwo brọghọ phiyọ Meri oma ?
Meri rọ dia ọmọtobẹ rọ vwomakpotọ yen Jihova sanere nẹ ọ dia oni rẹ Jesu ọke re che vwo vwiẹ vwẹ otọrakpọ na .
Omorere rẹ Nazarẹt ro sherabọ kẹ Jerusalẹm vẹ uwevwin rẹ ẹga oyoyovwin rọyen yen Meri diare .
( Se Luk 1 : 26 - 33 . )
Die nẹrhẹ Jihova sanọ ?
Amakashe re se Gabriẹl vwọ vwomaphia kẹ , ọ da vuẹ nẹ “ ivun [ rọyen ] vwerhe Ọghẹnẹ gangan . ”
Vwọba , eta rẹ Meri tare ọke ro vwo gbikun rẹ obo re phiare vwọ kẹ Ẹlizabẹt djerephia nẹ ọyen ohwo ro vwo omamọ rẹ oyerinkugbe vẹ Jihova .
( Luk 1 : 46 - 55 ) O muẹro nẹ Jihova nabọ ghwọrọ ọke vwọ fuẹrẹn Meri ji vwo oniso rẹ evun - ẹfuọn rọyen , tavwen ọ ke vwẹ uphẹn nana kẹ .
12 , 13 .
Idjerhe vọ yen e vwo brọghọ phiyọ Jesu oma ọke re vwo vwiẹ vẹ ọke re vwo muo kpo uwevwin rẹ ẹga na ẹdẹ 40 vwọ wan nu ?
Jihova brọghọ phiyọ isun vẹ ihwo ride rẹ Jerusalẹm vẹ Bẹtlẹhẹm oma ọke rẹ Meri vwo vwiẹ Jesu - u . Ọ vuẹ ayen kpahen evwiẹ rẹ Jesu - u .
Isuigodẹ re vwẹrote igodẹ rayen vwevunrẹ aghwa rọhẹ otafe rẹ Bẹtlẹhẹm yen o ji emekashe rọyen bru ra .
( Luk 2 : 8 - 14 ) Isuigodẹ na de kpo Bẹtlẹhẹm ra mrẹ ọmọ na .
( Luk 2 : 15 - 17 ) O muẹro nẹ o gbe Meri vẹ Josẹf unu rẹ ayen vwọ mrẹ obo re brọghọ phiyọ Jesu oma !
Idjerhe rẹ Jihova ruẹ erọnvwọn rọyen wan , fẹnẹ ọ rẹ Idẹbono dibidibi .
Eshu vwo ji ihwo ri yono kpahen isio nẹ ayen ra mrẹ Jesu vẹ ọsẹ vẹ oni rọyen , ivun de miovwin ihwo eje rehẹ Jerusalẹm .
( Mat . 2 : 3 ) Ọghọ nana re mu kẹ Jesu vwẹ azagba na da nẹrhẹ e hwe emọ buebun . ​ — Mat .
2 : 16 .
Vwo nene urhi rẹ Mosis , ẹdẹ ujuvẹ ro vwo vwiẹ Jesu nu , Meri da yanran re ze izobo kẹ Jihova vwẹ uwevwin rẹ ẹga rọhẹ Jerusalẹm , rọ vwẹ omarẹ iroko 9 vwo sheri kẹ Bẹtlẹhẹm .
( Luk 2 : 22 - 24 ) Ọke rẹ ayen vwọ hẹ idjerhe yanran na , Meri se roro nẹ orherẹn na che brọghọ oghẹresan phiyọ ọmọ rọyen oma .
E brọghọ phiyọ Jesu oma , jẹ ọ dia idjerhe rẹ Meri rhẹro rọye - en .
Jihova vwẹ Simiọn rọ dia “ ọvwata vẹ ohwo rọ djẹ oshọ ” rẹ Ọghẹnẹ , kugbe Anna rọ dia ayeuku ro te ẹgbukpe 84 re , vwo ghwoghwo phia nẹ Jesu yen cha dia Mesaya yẹrẹ Kristi na . ​ — Luk 2 : 25 - 38 .
Osa vọ yen Jihova hwa kẹ Meri ?
Kẹ Meri rọ vwẹrote Jesu vwo ?
Jihova ji brọghọ phiyọ oma ?
E .
E si eta rọyen vẹ obo ro ruru phiyọ Baibol na .
O muẹro nẹ Meri se nene Jesu yan oyan rẹ aghwoghwo rọyen rẹ ẹgbukpe erha gbubro na - a .
Ọ sa dianẹ ọ domaji vwẹ Nazarẹt , kidie ayeuku yen o ruẹ .
Ẹkẹvuọvo , dede nẹ o rhiẹromrẹ erọnvwọn buebun rẹ Jesu ruru - u , jẹ ọ herọ ọke rẹ Jesu vwo ghwu .
( Jọn 19 : 26 ) Ukuko na , Meri de ji kuomakugbe idibo na vwẹ Jerusalẹm ọke re vwo ku ẹwẹn ọfuanfon ku ayen vwẹ Pẹntikọst .
( Iruo 1 : 13 , 14 ) Ọ họhọre nẹ Meri jẹ ọvo usun rẹ ihwo ra jẹreyọ ẹdẹ yena .
Ọ da dia ọtiọyen , kọyen o vwo uphẹn ro vwo nene Jesu dia obo odjuvwu rhirin bẹdẹ .
Ọyena ghene omamọ rẹ osaẹhwa vwọ kẹ evun - ẹfuọn rọyen !
Idjerhe vọ yen Jihova vwo brọghọ phiyọ Ọmọ rọyen oma ọke rọ vwọ hẹ otọrakpọ na ?
Jesu vwo omavwerhovwẹn kpahen ọghọ rẹ ilori rẹ ẹga vẹ isun rẹ ọke yena che mu kẹ - ẹ .
Ẹkẹvuọvo , oma nabọ vwerhọn ọke rẹ Jihova vwọ ta ota nẹ obo odjuvwu rhe abọ erha soso vwo brọghọ phiyọ oma .
Ugege rẹ Jesu vwo bromaphiyame vwẹ Urhie rẹ Jọdan nu , Jihova da ta : “ Ọnana hẹ ọmọ mẹ ro je vwe , rẹ evun rọye vwerhe ovwẹ . ” ( Mat .
3 : 17 ) Vwọ vrẹ Jesu , o muẹro nẹ Jọn ro brẹ ihwo phiyame ọvo yen nyo eta yena .
Ọke vwọ yanran , omarẹ ẹgbukpe ọvo tavwen Jesu ki ghwu , iyinkọn rọyen erha de nyo , ọke rẹ Jihova vwọ ta : “ Ọnana hẹ ọmọ mẹ [ ro ] je vwe na , rẹ ivun rọye vwerha ovwẹ na ; we nyo ota rọye . ”
( Mat .
17 : 5 ) Ukuotọ rọyen , ẹmẹdẹ ibro tavwen Jesu ki ghwu , Jihova da rhoma ta ota kẹ Ọmọ rọyen vwo nẹ obo odjuvwu rhe . ​ — Jọn 12 : 28 .
Die yen oborẹ Jihova brọghọ phiyọ Ọmọ rọyen oma yono uwe ?
( Ni ẹkoreta 15 - 17 )
16 , 17 .
Mavọ yen Jihova vwo brọghọ phiyọ Jesu oma vwẹ idjerhe ro rhẹro rọye - en ?
Dede nẹ Jesu riẹnre nẹ ughwu rẹ ophọphọvwe yen ọyen che ghwu , e ji che gun efian nyẹ , ọ nẹrhovwo nẹ e jẹ ọhọre rẹ Ọghẹnẹ rugba ọ dia ọrọye - en .
( Mat . 26 : 39 , 42 ) Jesu chirakon rẹ “ odjadja rẹ [ “ urhe rẹ oja , ” NW ] ọ davwerhọn rẹ omaẹvuọ na - a , ” kidie ọ guọnọ ujiri rẹ Ọsẹ rọyen , ọ dia ọ rẹ ihworakpọ - ọ . ( Hib .
12 : 2 ) Idjerhe vọ yen Jihova vwo ru ọtiọyen kẹ ?
Rọ vwọ hẹ otọrakpọ na , Jesu dje ovwenvwe phia ro vwo rhivwin bru Ọsẹ rọyen ra vwẹ obo odjuvwu , ra riavwerhen rẹ urinrin rọyen ri jovwo na .
( Jọn 17 : 5 ) O vwo emu vuọvo ro djerephia nẹ ọ guọnọ obo re vrẹ ọtiọye - en .
O rhẹro rẹ osaẹhwa “ oghẹresan ” vwẹ obo odjuvwu - u .
Die kọyen Jihova ruru ?
O de brọghọ phiyọ Jesu oma , rọ vwọ kparọ nushi kpo ẹdia ro “ kpenu gangan . ” Ọ da vwẹ arhọ rẹ jeghwo vwọ kẹ , rọ je rhe vwọ kẹ ohwo vuọvo - o . * ( Fil . 2 : 9 ; 1 Tim .
6 : 16 ) Ọnana ọghọ oghẹresan rẹ Jihova bru phiyọ Jesu oma fikirẹ evun - ẹfuọn rọyen !
Die yen cha chọn avwanre uko vwọ kẹnoma kẹ otitivwe rẹ akpọ nana ?
Die yen cha chọn avwanre uko vwọ kẹnoma kẹ otitivwe rẹ akpọ nana ?
Karophiyọ nẹ , ọkieje yen Jihova vwo brọghọ phiyọ ihwo ri fuevun ga . Ọke buebun na , o ruo vwẹ idjerhe re rhẹro rọye - en .
Enẹna , avwanre cha de vwẹ ẹwẹn roro oka rẹ ebruphiyọ rehẹ obaro hẹrhẹ avwanre .
Ẹkẹvuọvo , asaọkiephana avwanre che chirakon rẹ oja vẹ edavwini . O ji fo nẹ avwanre karophiyọ nẹ akpọ nana vẹ otitivwe rọyen cha wanvrẹ .
( 1 Jọn 2 : 17 ) Ọsẹ rẹ avwanre Jihova , ‘ dia orharhe rẹ ohwo ro jẹ iruo esiri vẹ ẹguọnọ rẹ avwanre vwo kẹ odẹ rọyen ẹkarohọ - ọ . ’ ( Hib .
6 : 10 ) Vwọrẹ uyota , o che brọghọ phiyọ avwanre oma vwẹ idjerhe rẹ avwanre che se rhẹro rọyen enẹna - a !
Ubiota na “ ebaghẹrẹ , ” a fanrọ phiyọ “ orharhe , ” “ ọkanrovwẹ , ” “ ogbere , ” yẹrẹ “ ofefe ” vwẹ efanfan rẹ Baibol efa .
Ọnana sa dia ebruphiyọ re rhẹro rọye - en , kidie a reyọ ubiota rẹ jeghwo vwo ruiruo vwẹ ẹbẹre ra vwẹ Hibru si vwẹ Baibol na - a .

“ Wẹ me kpare ẹro mẹ ni , E wọwẹ rọ vẹn phihọ ekete vwẹ obo odjuvwu ! ” ​ — UNE 123 : 1 .
UNE : 143 , 124
Die yen o mudiaphiyọ ra vwọ tẹnrovi Jihova ?
Diesorọ uphẹn rẹ Mosis vwọ ro Otọ rẹ Uve na vwọ vabọ ?
Die yen avwanre yono vwo nẹ obo re phia kẹ Mosis ?
1 , 2 .
Die yen o churobọ si ra vwọ tẹnrovi Jihova ?
AVWANRE yerẹn vwẹ “ ẹdẹ ebrabra ” rọ bẹn eyeren . Enẹ yen akpọ na cha rha bra phiyọ bẹsiẹ rẹ Jihova cha vwọ rhuẹrẹ je ghwa ufuoma rhe . ( 2 Tim .
3 : 1 ) Nọ oma wẹn : ‘ Tivọ yen me da sa mrẹ ukẹcha vẹ odjekẹ ? ’
Ẹkpahọnphiyọ rẹ avwanre sa dia “ Jihova . ” Ọ da dia ọtiọyen , kọyen avwanre kpahenphiyọ gba .
Die yen o churobọ si ra vwọ tẹnrovi Jihova ?
Mavọ yen e se vwo vwo imuẹro nẹ avwanre tẹnrovi Jihova siẹrẹ e de hirharoku ebẹnbẹn vwẹ akpeyeren ?
Vwẹ ikpe ujorin evo re wanre , ọbuine ọvo ta oboresorọ a vwọ tẹnrovi Jihova vwẹ ọke rẹ ebẹnbẹn .
( Se Une Rẹ Ejiro 123 : 1 - 4 . )
Ọ tare nẹ siẹrẹ avwanre da tẹnrovi Jihova , avwanre ke cha họhọ odibo rọ tẹnrovi onini rọyen .
Die yen ota rọyen na mudiaphiyọ ?
Ọ dia emuọre vẹ ochọnvwe ọvo yen nẹrhẹ odibo tẹnroviẹ onini rọye - en , ẹkẹvuọvo o ruẹ ọtiọyen ọkieje rere ọ sa vwọ riẹn oborẹ onini na guọnọre , o mi ji ruo .
Ọtiọyen o ji fo nẹ avwanre hiẹ Baibol na ọkieje rere a sa vwọ riẹn oborẹ ọhọre rẹ Jihova hepha vwọ kẹ avwanre , e mi ji ru nene .
Ọyena kọ cha nẹrhẹ e vwo imuẹro nẹ Jihova che dje ẹroesiri kẹ avwanre vwẹ ọke rẹ ebẹnbẹn . ​ — Ẹfe .
5 : 17 .
Die yen se mu ẹwẹn rẹ avwanre vwo nẹ Jihova ?
Dede nẹ avwanre riẹn obo rọ ghanre te ra vwọ tẹnrovi Jihova ọkieje , jẹ erọnvwọn evo herọ ri se mu ẹwẹn rẹ avwanre reyọ .
Ọyena ghwa obo re phia kẹ Mata rọ dia ugbeyan rẹ Jesu .
Baibol na tare nẹ Mata “ ra pharha chere emu . ”
( Luk 10 : 40 - 42 ) Emu tiọyena da sa phia kẹ ohwo rọ fuevun vwẹ irharo rẹ Jesu , kọyen ọ je sa phia kẹ avwanre .
Die yen se mu ẹwẹn rẹ avwanre vwo nẹ Jihova ?
Vwevunrẹ uyono nana , avwanre cha fuẹrẹn oborẹ uruemu rẹ ihwo efa se vwo mu ẹwẹn rẹ avwanre nẹ Jihova .
A je cha fuẹrẹn obo ra sa vwọ tẹnrovi Jihova ọkieje .
Diesorọ o se vwo gbe avwanre unu nẹ Mosis sa ru otọ rẹ uve na - a ?
Kọke kọke yen Mosis vwọ guọnọ ukẹcha vẹ odjekẹ mie Jihova .
Vwọrẹ uyota , o “ chirako kerẹ ohwo rọ mrẹ ọ re jẹmrẹ na . ”
( Se Hibru 11 : 24 - 27 . )
Baibol na tare nẹ , “ nẹ ọke yena rhe a gbe mrẹ ọmraro rọ họhọ Mosis vwẹ Izrẹl na - a , ohwo rẹ Ọrovwohwo vẹ ọye gba vwẹ opharo mrẹ ohwohwo na . ”
( Urhi 34 : 10 ) Dede nẹ Mosis vwo uvi rẹ oyerinkugbe vẹ Jihova , jẹ uphẹn rọ wọ ro otọ rẹ uve na va rọ abọ .
( Ukeri 20 : 12 ) Diesorọ ?
5 - 7 .
Ebẹnbẹn vọ yen vwomaphia ọke rẹ ihwo rẹ Izrẹl ghwe vwo vrẹ nẹ Ijipt nu , kẹ die yen Mosis ru kpahọn ?
Omarẹ emeranvwe ivẹ rẹ ihwo rẹ Izrẹl vwo vrẹn nẹ Ijipt nu , tavwen ayen ke tobọ te Ugbenu rẹ Sinae , ebẹnbẹn ọvo da vwomaphia .
Ihwo na ki brenu fikirẹ ame . Kẹ ayen guẹn Mosis .
Mosis de kperi se Jihova rọ vwọ ta : “ Die me vwẹ ihwo nana ru ?

Ayen choma rẹ ayen vwo phi vwe hwe . ” ( Eyan .
17 : 4 ) Jihova da vuẹ Mosis nẹ ọ vwẹ ọkpọ rọyen vwọ teyen oragha rọhẹ Horẹb na , ame ko hwẹ nẹ evun rọye rhe .
Baibol na da ta : “ Mosis de ru ọtiọye , vwẹ irharo rẹ ekpako rẹ Izrẹl na . ”
Ihwo rẹ Izrẹl da da evun vọn , ebẹnbẹn na de nẹ otọ . ​ — Eyan .
17 : 5 , 6 .
Baibol tare nẹ Mosis “ de se odẹ rẹ asan na Masa kugbe Meriba , fiki rẹ ivun emiovwo rẹ emọ rẹ Izrẹl na , kugbe fiki rẹ Ọrovwohwo rẹ ayen davwi ni tanẹ , Ọrovwohwo ohri rẹ avwanre vwẹ etiyin na gbene ọ herọ - ọ ? ” ( Eyan .
17 : 7 ) Edẹ yena ghini fo asan na , kidie ayen mudiaphiyọ “ Ọdavwini ” vẹ “ Ẹghwọ . ”
Ẹro vọ yen Jihova vwo ni obo re phiare vwẹ Meriba ?
O niro nẹ ọ dia Mosis yen ayen gbevwọso - o , ẹkẹvuọvo ọyen komobọ yen ayen gbevwọso .
( Se Une Rẹ Ejiro 95 : 8 , 9 . )
Oborẹ ihwo rẹ Izrẹl ruru na chọre .
Ẹkẹvuọvo , Mosis ru obo ri shephiyọ rọ vwọ nabọ jomaotọ guọnọ odjekẹ rẹ Jihova , ji ru nene .
Die yen phiare vwẹ okuphiyọ rẹ oyan rẹ aton rẹ ihwo rẹ Izrẹl ?
Kẹ die yen phiare omarẹ ẹgbukpe 40 vwọ wan nu , rẹ emu tiọna vwọ rhoma phia vwẹ okuphiyọ rẹ oyan rẹ aton rayen na ?
Ihwo rẹ Izrẹl da rhoma mrẹ oma rayen vwẹ asan ọfa ra rhe riẹn phiyọ Meriba .
Asan na kẹrẹ Kadẹsh ro sikẹrẹ Otọ rẹ Uve na .
* Ihwo rẹ Izrẹl da rhoma brenu kpahen ame vwẹ etiyin .
( Ukeri 20 : 1 - 5 ) Jẹ , ọ rẹ udje na Mosis de ru obo re fẹnẹre .
Die yen Jihova vuẹ Mosis nẹ o ru , kẹ die yen o ruru ?
( Ni uhoho rẹsosuọ na . )
Die yen Mosis ruru ?
Obọ ọfa , ọ da rhoma guọnọ odjekẹ mie Jihova .
Jẹ , ọ rẹ udje na Jihova rha vuẹ nẹ ọ teyen oragha na - a .
Ukperẹ ọtiọyen , ọ da vuẹ nẹ ọ reyọ ọkpọ rọyen rere o koko ihwo na vwẹ obaro rẹ oragha na , rere ọ ta ota kẹ oragha na .
( Ukeri 20 : 6 - 8 ) Ẹkẹvuọvo , Mosis rhọnvwe ta ota kẹ oragha na - a .
Ukperẹ ọtiọyen , ofudjevwe da nẹrhẹ ọ van ku ihwo na , rọ vwọ ta : “ We nyo asakiephana , ovwan ihwo okpetu na , kẹ avwanre reyọ ame nẹ oragha nana rhe kẹ ovwan ?
Etiyin Mosis da kpare obọ rọye kpenu ọ da vwẹ ọkpọ rọye na teyọ oragha na abivẹ . ” ​ — Ukeri 20 : 10 , 11 .
Ẹro vọ yen Jihova vwo ni uruemu rẹ Mosis djephia ?
Jihova de muophu gangan kpahen Mosis .
( Urhi 1 : 37 ; 3 : 26 ) Diesorọ ophu vwo muo ?
O vwo erọnvwọn sansan re sa suọ .
Ọkiọvo ophu muro kidie Mosis rhọnvwe nene odjekẹ kpokpọ rọ vwọ kẹ - ẹ .
Diesorọ oragha rẹ Mosis teyenre na sa vwọ nẹrhẹ ihwo rẹ Izrẹl roro nẹ ọ dia Jihova yen ru igbevwunu na - a ?
Orọnvwọn ọfa je herọ rọ je sa suọ .
Oragha rọhẹ Meriba rẹsosuọ na pha gangan .
O vwo obo ra teyenrọ te - e , ame che se hwẹ no rhe - e .
Ẹkẹvuọvo , oragha rọhẹ Meriba rivẹ na fẹnẹre .
Ọ gan te ọrẹsosuọ na - a . Ame sa wan imiphrophro sansan rua obotọ rọyen .
A sa tobọ da ame re djẹ koko vwẹ etiyin siẹrẹ e de bru unu phiyọ oragha na .
Ọkiọvo , ọke rẹ Mosis vwọ teyen oragha na abọ ivẹ na , ihwo na se roro nẹ Mosis komobọ rọyen yen vwẹ ame kẹ ayen , ọ dia Jihova yen ru igbevwunu na - a ?
* Je , a ghwa riẹn sẹ ọtiọyen ọ wanre - e .
Die ọfa yen sa nẹrhẹ Jihova muophu kpahen Mosis vẹ Erọn ?
Ọkiọvo , o ji vwo emu ọfa rọ sa nẹrhẹ Jihova muophu kpahen Mosis vẹ Erọn .
Vwo oniso rẹ eta nana rẹ Mosis ta kẹ ihwo na : “ Kẹ avwanre reyọ ame nẹ oragha nana rhe kẹ ovwan ? ”
“ Avwanre ” rẹ Mosis vwọba ta ota vwẹ etiyin na sa dia ọyen vẹ Erọn .
Eta rọyen na dje ọghọ phia kẹ Jihova ro ru emu igbevwunu na - a .
Une Rẹ Ejiro 106 : 32 , 33 rhọnvwephiyọ iroro yena .
Ọ da ta : “ Ayen da nẹrhẹ ophu muo vwẹ asan ame ri Meriba , ọ da nẹrhẹ ọ bra ki Mosis fiki rayen ; kidie o ru erhi rọye muenu phihọ , ọ da ta eta gbagbagba . ”
* ( Ukeri 27 : 14 ) Mosis muọghọ kẹ Jihova phiephie - e .
Jihova da ta kẹ Mosis vẹ Erọn : “ [ Ovwan ] vwo udu kẹ urhi [ mẹ - ẹ ] . ”
( Ukeri 20 : 24 ) Ọyena ghini umwemwu ọgangan !
Diesorọ orhiẹn rẹ Jihova bru pahen Mosis vwo shephiyọ ?
Mosis vẹ Erọn vwo oghwa rode kidie ayen isun rẹ ihwo rẹ Ọghẹnẹ .
( Luk 12 : 48 ) Devure , Jihova brorhiẹn hwe ọsoso rẹ uvwiẹ rẹ ihwo rẹ Izrẹl ri gbevwọso , rọ vwọ tanẹ ayen cha ro otọ rẹ Kenan na - a .
( Ukeri 14 : 26 - 30 , 34 ) Ọtiọyena , orhiẹn rẹ Jihova bru kpahen Mosis fikirẹ ẹvwọsuọ rọyen na shephiyọ dẹn .
Kerẹ ihwo yena ri gbevwọso vwẹ ọke rọ wanre , Jihova da vuẹ Mosis nẹ ọ cha ro Otọ rẹ Uve na - a .
14 , 15 .
Die yen nẹrhẹ Mosis gbevwọso Jihova ?
Die yen nẹrhẹ Mosis gbevwọso Jihova ?
Rhoma ni Une Rẹ Ejiro 106 : 32 , 33 : “ Ayen da nẹrhẹ ophu muo vwẹ asan ame ri Meriba , ọ da nẹrhẹ ọ bra ki Mosis fiki rayen ; kidie o ru erhi rọye muenu phihọ , ọ da ta eta gbagbagba . ”
Dede nẹ Jihova yen ihwo rẹ Izrẹl gbevwọso , Mosis yen ivun miovwirin .
Jẹ omaẹriẹnsuon evwo rhe jẹ ọ sa nabọ frẹkotọ roro eta na tavwen ọ ke ta aye - en .

Mosis vwẹ uphẹn kẹ uruemu rẹ ihwo efa nẹ ọ dia ekprowọ kẹ , ukperẹ ọ vwọ tẹnrovi Jihova .
Mosis ru obo ri shephiyọ vwẹ ẹdia rẹsosuọ na .
( Eyan . 7 : 6 ) Jẹ , ọ sa dianẹ ofu djere , oma je rhọ fikirẹ uruemu rẹ ẹvwọsuọ rẹ ihwo rẹ Izrẹl djephia vwẹ ikpe nana eje na .
Ọkiọvo , Mosis tẹnrovi oma rọyen ọvo ukperẹ o vwo roro kpahen obo rọ sa vwọ vwẹ urinrin kẹ Jihova .
Diesorọ o vwo fo nẹ e roro kpahen echobọ rẹ Mosis ?
Ihwo da sa dia ekprowọ kẹ Mosis rọ dia ọmraro rọ fuevun , kọyen emu tiọyena je sa phia kẹ avwanre .
Kerẹ Mosis , chekemerha ka cha ro akpọ kpokpọ rẹ Jihova ve kẹ avwanre .
( 2 Pita 3 : 13 ) Avwanre guọnọre nẹ uphẹn yena va avwanre abọ - ọ .
Ọtiọyena , ofori nẹ a tẹnrovi Jihova , ji ru ọhọre rọyen ọkieje .
( 1 Jọn 2 : 17 ) Die yen avwanre se yono nẹ echobọ rẹ Mosis na ?
Die yen sa nẹrhẹ e se sun oma rẹ ohwo ọke rẹ ofu de dje avwanre ?
Wo jẹ ofu dje we - e .
Siẹrẹ ebẹnbẹn evo da vwomaphia kọke kọke , “ e jẹn oma rẹ iruo esiri rhọ avwanre - e , kidie vwẹ ọmọke vwobọ avwanre che vun , ọ da dianẹ uvwerhi gbe ro avwanre - e . ” ( Gal . 6 : 9 ; 2 Tẹsa .
3 : 13 ) Wo se sun oma wẹn siẹrẹ ebẹnbẹn evo da vwomaphia kọke kọke yẹrẹ ohwo ọvo da kpara owẹ ophu ọkieje ?

Wo se sun ẹrẹnvwe wẹn ?
( Isẹ 10 : 19 ; 17 : 27 ; Mat .
5 : 22 ) Ofori nẹ e “ jovwo kẹ ophu rẹ Ọghẹnẹ ” siẹrẹ e de ru obo re nẹrhẹ ophu mu avwanre .
( Se Rom 12 : 17 - 21 . )
A da tẹnrovi Jihova ọkieje , ọ cha nẹrhẹ e se jovwo kẹ ophu rọyen yẹrẹ hẹrhẹ ọke rọ vwọ rhuẹrẹ ebẹnbẹn na phiyọ vwẹ idjerhe ro jere .
Ọyen idjerhe ọvo re vwo muọghọ kẹ Jihova . Wọ davwẹngba vwọ reihri - i , ukperẹ ọtiọyen , tẹnrovi Jihova .
Kidie ihri ẹriọ dje ọghọ phia kẹ Jihova - a .
Die yen ofori nẹ a karophiyọ kpahen odjekẹ ?
Frẹkotọ nene odjekẹ kpokpọ .
Wọ fuevun nene odjekẹ kpokpọ rẹ Jihova vwọ kẹ avwanre ?
E de ru ọtiọyen , e rhe che se churu mu oborẹ avwanre ruẹ erọnvwọn wan obuko - o .
Ukperẹ ọtiọyen , ke che nene odjekẹ kpokpọ rẹ Jihova vwọ kẹ avwanre womarẹ ukoko rọyen .
( Hib . 13 : 17 ) Vwọba , ke che “ yeri kirobo rẹ ọbe ọfuanfon na djeri . ” ( 1 Kọr .
4 : 6 ) Ọyena kọ cha nẹrhẹ a sa tẹnrovi Jihova .
Die yen avwanre se yono vwo nẹ oborẹ Mosis ru kpahen echobọ rẹ ihwo efa ?
( Ni ẹkorota 19 )
Die yen e che ru rere echobọ rẹ ihwo efa vwo jẹ oyerinkugbe rẹ avwanre vẹ Jihova emiovwo ?
Wo jẹ oruchọ rẹ ihwo efa gbowọphiyọ oyerinkugbe wẹn vẹ Jihova - a .
Siẹrẹ a da tẹnrovi Jihova , a rha cha sa vwẹ uphẹn kẹ uruemu rẹ ihwo efa nẹ ọ nẹrhẹ ophu mu avwanre yẹrẹ nẹrhẹ o gbowọphiyọ oyerinkugbe rẹ avwanre vẹ Jihova - a .
Ọnana ghanre mamọ siẹrẹ avwanre da dia ihwo re vwo mu ẹdia vwevunrẹ ukoko rẹ Jihova kerẹ Mosis .
Dede nẹ ohwo ọvuọvo yen cha ‘ vwẹ oshọ vẹ ophariẹ vwọ wian owian rẹ esivwo rọyen phia , ’ jẹ ofori nẹ a karophiyọ nẹ ọ dia iwan ọvuọvo kpoi yen Jihova vwo guẹn ihwo ẹdjọ - ọ . ( Fil .
2 : 12 ) Ukperẹ ọtiọyen , e jẹ avwanre karophiyọ nẹ oborẹ uphẹn rẹ ẹga rẹ avwanre bun te , se djobọte oborẹ Jihova rhẹro rọyen mie avwanre .
( Luk 12 : 48 ) Emuvuọvo cha sa hẹriẹ avwanre nẹ ẹguọnọ rẹ Ọghẹnẹ yẹrẹ dia ekprowọ kẹ avwanre siẹrẹ e de ghini vwo ẹguọnọ rẹ Jihova - a . ​ — Une 119 : 165 ; Rom 8 : 37 - 39 .
Orhiẹn vọ yen ofori nẹ avwanre bru ?
Vwẹ ọke ọgangan re de yerẹn na , e jẹ avwanre vwẹ ọkieje vwọ tẹnrovi Ọ ro chidia “ ekete vwẹ obo odjuvwu , ” rere a sa vwọ riẹn obo rọ guọnọ mie avwanre .
E jẹ avwanre vwẹ uphẹn kẹ echobọ rẹ ihwo efa nẹ i miovwo oyerinkugbe rẹ avwanre vẹ Jihova - a .
Obo re phia kẹ Mosis , nẹrhẹ a riẹn ọghanrovwẹ rẹ ọnana .
Ukperẹ ophu vwo mu avwanre fikirẹ jẹgba rẹ ihwo efa , e jẹ “ ẹro rẹ avwanre nẹ Ọrovwohwo Ọghẹnẹ rẹ avwanre , bẹsiẹ ro vwo ni aruẹdọ rẹ avwanre . ” ​ — Une 123 : 1 , 2 .
Meriba nana fẹnẹ ọ rọ kẹrẹ Rẹfidim .
Kadẹsh yen a vwọba djisẹ rẹ ọnana , ọ dia Masa - a .
Ẹkẹvuọvo , e se asan ivẹ na Meriba fikirẹ unuẹkọ yẹrẹ iguegun rọ vwomaphia vwẹ etiyin . ​ — Ni imapu rọhẹ Appendix B3 rẹ New World Translation of the Holy Scriptures .
Vwọ kpahen ikuegbe nana , ọgbaerianriẹn ọvo re se John A .
Beck da ta : “ Vwo nene ikuegbe rẹ ihwo rẹ Ju ọvo , ihwo na jẹ Mosis fia , rẹ ayen vwọ ta : ‘ Mosis riẹn oborẹ oragha nana hepha !
Ọ da guọnọ djephia nẹ igbevwunu yen o ruru , e gbe jẹ ọ kẹ avwanre ame vwo nẹ oragha ọfa . ’
” Ẹkẹvuọvo , ọnana ghwa ikuegbe ra cha sa vwẹroso - o .
Ni Uwevwin Orhẹrẹ rẹ October 15 , 1987 , “ Enọ rẹ Ihwo ri Se Ẹbe Avwanre Nọre , ” ( ọ rẹ oyibo ) .
E , ọ rha dia emuọvo kiriguo yen sorọ - ọ , a cha vwẹ umẹ rẹ ẹdjọeguo vwo mu kẹ ayen , vẹ ẹwẹn nẹ ayen gbe ọfanrhiẹn . ​ — 1 Kọr .
6 : 18 .
Ekpako na cha nabọ fuẹrẹn ẹdia na sẹ o ghini fo nẹ a vwẹ umẹ rẹ ẹdjọeguo vwo mu .
Kerẹ udje : Ayen kọn phiyọ ohwohwo ?
E ke bru ayen uche kpahen uruemu rayen jovwo re ?
Die yen ghene nẹrhẹ ayen vwerhẹn uwevwin ọvo kọkirhie ?
Ayen jiroro rọyen phiyotọ jovwo ?
O vwo oborẹ ayen sa vwọ kẹnoma kẹ ẹdia na jovwo ? Gbanẹ emu rẹ kpregede ra cha sa kẹnoma kẹ - ẹ yen nẹrhẹ ayen vwerhẹn uwevwin ọvo kọkirhie ? ( Aghwo .
9 : 11 ) Asan ọvo yen ayen sherhẹn ?
Ọkiọvo erọnvwọn efa je herọ rẹ ekpako na che ni vwo brorhiẹn , kidie ẹdia na ejobi cha sa dia ọvo - o .
Ekpako na da fuẹrẹn ẹdia na ejobi nu , kẹ ayen che brorhiẹn sẹ oborẹ ayen ruru na te vwọ vwẹ umẹ rẹ ẹdjọeguo vwo mu .
© 2018 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Ọnana ghwa udje rẹ oborẹ iniọvo rẹ avwanre chirakon rọyen rẹ ayen vwo yono ihwo Baibol na vwẹ uwodi sansan rehẹ Bulgaria
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2017 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .

“ Wọ me djẹ oshọ rẹ Ọrovwohwo Ọghẹnẹ wẹn na ; ọye wọ ga , ọye wọ gba oma mu . ” ​ — URHI 10 : 20 .
UNE : 28 , 32
Mavọ yen Solomọn vẹ Ken wan kpare ẹroesiri rẹ Jihova kufia ?
Mavọ yen Mosis vẹ Erọn vwo djephia nẹ ayen hẹ ẹbẹre rẹ Jihova ?
Mavọ yen avwanre sa vwọ mrẹ erere vọnvọn vwo nẹ evwoghovwo vẹ arodọnvwẹ rẹ Jihova ?
1 , 2 . ( a ) Diesorọ ọ vwọ dia emu rẹ aghwanre ra vwọ ka ẹbẹre rẹ Jihova ?
( b ) Die yen a cha fuẹrẹn vwẹ uyono nana ?
AGHWANRE herọ siẹrẹ a da ka ẹbẹre rẹ Jihova .
O vwo ohwo vuọvo ro vwo ẹguọnọ , aghwanre yẹrẹ ẹgba te Ọghẹnẹ - ẹ !
Ono yen sa ghene tanẹ ọyen guọnọ ka ẹbẹre rọye - en ?
( Une 96 : 4 - 6 ) Dedena , idibo rẹ Ọghẹnẹ evo vwo hirharoku ebẹnbẹn , ayen de she nẹ ẹbẹre rọyen .
Vwevunrẹ uyono nana , a cha fuẹrẹn ikuegbe rẹ ihwo sansan ri ruẹ obo re chọre jẹ ayen tanẹ ayen hẹ ẹbẹre rẹ Jihova .
Ikuegbe rayen na cha chọn avwanre uko vwọ fuevun kẹ Jihova ọkieje .
Die nẹrhẹ Jihova si Ken orhọ , kẹ die yen ọ vuẹ rẹ ?
Roro kpahen Ken .
Dede nẹ Ken dia ọgọedjọ - ọ , Jihova rhiabọreyọ ẹga rọye - en .
Kidie umwemwu tan awọ muotọ vwevunrẹ ubiudu rọyen .
( 1 Jọn 3 : 12 ) Jihova da vwẹ orhọ - esio nana kẹ : “ Wọ riẹn ru nọ , ọ gbe rha jẹn wẹ reyọ ?
Wọ rha riẹn ru - u na , umwemwu fiọko vwọ anurhoro wẹn ; wẹwẹ ọ guọnọ reyọ ẹkẹvuọvo pharhe wo phio kparobọ . ”
( Jen . 4 : 6 , 7 ) Kọ ghwa họhọ nẹ Jihova vuẹ Ken nẹ , “ Wo de kurhẹriẹ ji mudia kokoroko vwẹ ẹbẹre mẹ , ke me dia ẹbẹre wẹn . ”
Die yen Ken ruru ọke rẹ uphẹn vwo rhiephiyọ kẹ , ro vwo djephia nẹ ọyen hẹ ẹbẹre rẹ Jihova ?
Jihova choma ro vwo dje ẹroesiri kẹ Ken siẹrẹ ọ da sa kpọ iroro rọyen vi .
Ẹkẹvuọvo , Ken se rhiabọreyọ uchebro - o .
Iroro ọchọchọ vẹ urhurusivwe ọbrabra rọyen na da rhe nẹrhẹ o ru obo re brare .
( Jems 1 : 14 , 15 ) Vwẹ ọke eghene rọyen , ọ sa dianẹ o rorori nẹ o vwo ọke vuọvo rẹ ọyen che vwo gbevwọso Jihova - a .
Jẹ , ọke vwọ yanran na , o de rhi ru obo ra vwẹro roro - o . O gbevwọso Jihova , o de hwe oniọvo rọyen !
Oka rẹ iroro vọ yen sa nẹrhẹ ẹroesiri rẹ Ọghẹnẹ va ohwo abọ ?
Kerẹ Ken , Onenikristi sa tanẹ ọyen ga Jihova , jẹ o ruẹ obo re brare .
( Jude 11 ) Kerẹ udje , Onenikristi se vwo urhurusivwe ọgangan kpahen ọfanrhiẹn yẹrẹ efe , yẹrẹ o se vwo utuoma kpahen oniọvo ọfa .
( 1 Jọn 2 : 15 - 17 ; 3 : 15 ) Urhurusivwe vẹ iroro ebrabra nana sa nẹrhẹ o ru umwemwu dede nẹ o kpo uyono vẹ aghwoghwo ọkieje .
Ihwo rha tobọ riẹn iroro rẹ avwanre vẹ oborẹ avwanre ruẹ - ẹ , noso nẹ Jihova mrẹ erọnvwọn eje .
Ọ riẹn otu ri ka ẹbẹre rọyen vẹ ubiudu rayen eje . ​ — Se Jerimaya 17 : 9 , 10 .
Mavọ yen Jihova sa vwọ chọn avwanre uko vwo phi umwemwu “ kparobọ , ” siẹrẹ e de mudia ẹbẹre rọyen ?
Dedena , Jihova fobọ siẹ ẹwẹn nẹ idibo rọye - en .
Ohwo da yan chọ , Jihova kọ vwẹ uchebro tiọna vwọ kẹ : “ Rhivwi bru vwe rhe , rere mi rhivwi bru [ we ] rhe . ”
( Mal . 3 : 7 ) Jihova guọnọre nẹ a họnre vwọso umwemwu rere e mudia ẹbẹre rọyen .
( Aiz . 55 : 7 ) E de ru ọtiọyen , kọ kẹ avwanre ukẹcha vẹ ẹgba re se vwo nene umwemwu muabọ , ji “ phio kparobọ . ” ​ — Jẹn .
4 : 7 .
Idjerhe vọ yen Solomọn vwo ku oyerinkugbe rọyen vẹ Jihova kufia ?
E se yono erọnvwọn buebun nẹ udje rẹ Ovie Solomọn .
Solomọn guọnọ odjekẹ mie Jihova ọke rọ vwọ hẹ eghene .
Jihova da kẹ aghwanre rode .
Ọ da je vuẹ nẹ ọ bọn uwevwin rẹ ẹga oyoyovwin ọvo kẹ ọyen vwẹ Jerusalẹm .
Jẹ ukuko na , Solomọn da kpare oyerinkugbe rọyen vẹ Jihova kufia .
( 1 Ivie 3 : 12 ; 11 : 1 , 2 ) Urhi rẹ Ọghẹnẹ tare nẹ ovie rẹ ihwo rẹ Hibru “ ghwẹ eya gidi oma - a udu rọye de rhi kurhẹriẹ . ”
( Urhi 17 : 17 ) Solomọn nyẹme - e , ọ da rọvwọn eya 700 .
Vwọba , o de ji vwo esen 300 .
( 1 Ivie 11 : 3 ) Buebun rẹ eya na egọedjọ re dia ihwo rẹ Izrẹ - ẹl .
Ọtiọyena , Solomọn de churhi rẹ Ọghẹnẹ rọ vwọ rọvwọn eya erhorha . ​ — Urhi 7 : 3 , 4 .
Mavọ yen umwemwu rẹ Solomọn gan te ?
Ememerha na , jẹ ẹmienyo da rhe nẹrhẹ Solomọn ru imwemwu egangan .
Ọ da bọn agbada kẹ ẹdjọ rẹ aye re se Ashtarọt vẹ ẹdjọ ọfa re se Shemosh .
O de nene eya rọyen ga edjọ .
Ugbenu ọvo ro hirharoku Jerusalẹm rọ dia orere rẹ uwevwin rẹ ẹga rẹ Jihova hepha na yen ọ bọn egbada na phiyọ !
( 1 Ivie 11 : 5 - 8 ; 2 Ivie 23 : 13 ) Ọkiọvo Solomọn phiẹn oma rọyen vwo roro nẹ Jihova che kuẹrofia kẹ oruchọ rọyen kidie nẹ o ji ze izobo vwẹ uwevwin rẹ ẹga na .
Die yen nẹ obuko rẹ jẹ ẹmienyo rẹ Solomọn rhe ?
Ẹkẹvuọvo , Jihova kuẹrofia kẹ oruchọ - ọ .
Baibol na da ta : “ Ivun ri Solomọn de miovwi Ọrovwohwo , fikiridie udu rọye kurhẹriẹ nẹ Ọrovwohwo . . . rọ vwẹ oma phia kẹ asiava , o de ji urhi kẹ kpahe emu nana , nẹ o nenesi rẹ edjọ efa - a ; ẹkẹvuọvo ọ gbe yọnrọn urhi rẹ Ọrovwohwo jiri - i . ”
Ọtiọyena , Jihova de chukokuo .

Emọ rọyen rhe se sun uvie rẹ Izrẹl ejobi - i , ayen da je rioja rẹ ukpokpogho buebun nẹ uvwiẹ kpo uvwiẹ . ​ — 1 Ivie 11 : 9 - 13 .
Die yen se miovwo oyerinkugbe rẹ avwanre vẹ Jihova ?
Kirobo ra mrẹre vwẹ ikuegbe rẹ Solomọn , imuoshọ rode herọ siẹrẹ e de mu ugbeyan vẹ ihwo re riẹn Ọghẹnẹ - ẹ yẹrẹ re muọghọ kẹ irhi rọye - en .
Evo sa tobọ dia iniọvo re ghwa gan vwẹ ukoko na - a .
Efa sa dia ihwo rẹ orua , ihwo rẹ egodo , yẹrẹ irivẹ rẹ avwanre vwẹ obẹ iruo yẹrẹ isikuru , re ga Jihova - a .
A da vwẹ ihwo ri muọghọ kẹ irhi rẹ Jihova - a vwo ru ugbeyan , ayen che miovwin oyerinkugbe rẹ avwanre vẹ Jihova .
Mavọ yen igbeyan wẹn vwo djobọte oyerinkugbe wẹn vẹ Jihova ?
( Ni ẹkorota 11 )
Die yen sa chọn ohwo uko vwọ riẹn sẹ o che siomareyọ nẹ igbeyan ro vwori ?
Se 1 Kọrẹnt 15 : 33 .
Ihwo buebun vwo omamọ uruemu . Evo re tobọ ga Jihova - a , je davwẹngba vwọ kẹnoma kẹ imwemwu egangan .
Wọ da tobọ vughe ihwo evo tiọyen , wọ sa vwẹ ayen vwo ru igbeyan wẹn ?
Mavọ yen igbeyen tiọyena che djobọte oyerinkugbe wẹn vẹ Jihova wan ?
Ayen sa nẹrhẹ wo sikẹrẹ Jihova phiyọ ?
Die yehẹ evunrẹ ubiudu rayen ?
Osẹnvwe , igho , ifonu , ikọmputa , itablẹti , uhworo vẹ ividio , ividio gemu , yẹrẹ ekuakua efa tiọyena yen ayen ta ota kpahan ọkieje ?
Ayen harhan ihwo yẹrẹ vwẹ eta ebrabra vwo ruẹ ehwẹjẹ ?
Jesu da ta : “ Obo rẹ ohwo rori vwẹ evun ọye ọ ta phia vwẹ unu rọye . ”

( Mat .
12 : 34 ) Wo de noso nẹ igbeyan wo vwori se miovwo oyerinkugbe wẹn vẹ Jihova , wo mi brokpakpa siomareyọ . ​ — Isẹ 13 : 20 .
( a ) Die yen Jihova vuẹ ihwo rẹ Izrẹl ọmọke krẹn rẹ ayen vwo vrẹn nẹ Ijipt nu ?
( b ) Die yen ihwo rẹ Izrẹl tare ọke rẹ Jihova vwọ vuẹ ayen nẹ ọyen guọnọ ẹga ọsoso ?
O ji vwo emu ọfa re se yono nẹ obo re phia kẹ ihwo rẹ Izrẹl ọmọke krẹn rẹ ayen vwo vrẹn nẹ otọ rẹ Ijipt nu .
Ọke yena , jẹ ayen siomakoko vwẹ obaro rẹ Ugbenu rẹ Sinae .
Jihova de djoma kẹ ayen vwẹ idjerhe igbevwunu .
Egho rode de mu , enu da nyavwaro , e de nyo edo rẹ agbraran , ji mrẹ ivwirhi ro brẹ kpenu .
E de ji nyo edo ọvo rọ họhọ edo rẹ owanre . ( Eyan .
19 : 16 - 19 ) Jihova de jẹ ihwo rẹ Izrẹl riẹn nẹ ọyen “ Ọghẹnẹ rọ rioma . ”
Ọ da vuẹ ayen nẹ ọyen cha fuevun kẹ ihwo ri vwo ẹguọnọ rọyen , re je yọnrọn irhi rọyen .
( Se Eyanno 20 : 1 - 6 . )
Kọ ghwa họhọ nẹ Jihova vuẹ ayen nẹ , “ Ovwan da ka ẹbẹre mẹ , ke me je ka ẹbẹre rẹ ovwan . ”
Ọ da dia owẹ yen Jihova vuve rẹ evun - ẹfuọn tiọyena kẹ , die yen wọ rha ta ?
O muẹro dẹn nẹ oborẹ ihwo rẹ Izrẹl tare yen wọ rha je ta .
Ayen “ ejobi de kuenu gbe ọvo , tanẹ , Eta rẹ Ọrovwohwo tare ejobi avwanre ru . ” ( Eyan .
24 : 3 ) O kriri - i , ihwo rẹ Izrẹl de hirharoku ọdavwini rẹ evun - ẹfuọn rẹ ayen vwẹro roro - o .
Die phiare rọ rhe dia ọdavwini vwọ kẹ evun - ẹfuọn rẹ ihwo rẹ Izrẹl ?
Ihwo na vwọ mrẹ egho rode na , enu rọ yanvwaro , vẹ eka efa re vwomaphia , uguegue da ro ayen oma .
Mosis da vwẹ oma vwo ru ọtota kẹ ayen vwẹ obaro rẹ Jihova vwẹ unu rẹ Ugbenu rẹ Sinae . ( Eyan .
20 : 18 - 21 ) Ọ da dia enu rẹ ugbenu na ọke grongron .
Kọ ghwa họhọ nẹ ihwo na rhe vwo osu - un .
Kẹ , die yen ayen che ru ?
Kidie ne ayen mu ẹwẹn kpahen Mosis rẹ ayen rhiẹromrẹ gan nọ , kẹ ayen ro ẹnwan , ayen da ta kẹ Erọn : “ Vrẹn wọ ma edjọ kẹ avwanre ; ono kọye cha ka obaro kẹ avwanre ; vwọ kẹ Mosis na , ohwo ro sun avwanre nẹ otọ rẹ Ijipt rhe na , ma gbe riẹn obo ri ruro - o . ” ​ — Eyan .
32 : 1 , 2 .
Iroro rẹ ophiẹnvwe vọ yen ihwo rẹ Izrẹl rhi vwo , kẹ die yen Jihova ruru ?
Ihwo rẹ Izrẹl riẹnre nẹ Jihova vwo utuoma kpahen edjọẹgọ .
( Eyan . 20 : 3 - 5 ) Dedena , ayen je vwẹ ẹga kẹ oma rẹ oro rẹ erhuẹn ghene !
Dede nẹ ayen riẹnre nẹ ọnana umwemwu , jẹ ayen je phiẹn oma rayen vwo roro nẹ ayen jehẹ ẹbẹre rẹ Jihova .
Erọn tobọ se ẹga rẹ efian nana “ orẹ kẹ Ọrovwohwo . ”
Die kọyen Jihova ruru ?
Ophu de mu Jihova gangan .
Ọ da vuẹ Mosis nẹ ihwo na “ miovwi oma rẹ ayen ” re , “ ayen rhẹriẹ nẹ idjerhe ” ro dje kẹ ayen .
Vwọrẹ “ ivuemiovwo , ” Jihova da jiroro rọ vwọ ghwọrọ ẹgborho kpokpọ rọyen na . ​ — Eyan .
32 : 5 - 10 .
15 , 16 .
Mavọ yen Mosis vẹ Erọn vwo djephia nẹ ayen ka ẹbẹre rẹ Jihova ?
( Ni uhoho rẹsosuọ na . )
Jihova ghwọrọ ihwo rẹ Izrẹl na - a .
Arodọnvwẹ rọyen na da nẹrhẹ otu ri fuevun se brorhiẹn rẹ ayen vwọ ka ẹbẹre rọyen .
( Eyan . 32 : 14 ) Mosis vwọ mrẹ oborẹ ihwo na kperẹ , suine , ji gbeha vwẹ obaro rẹ oma na nu , ọ da guọghọ oma rẹ erhuẹn na , ji nọ vworovworo .
O vwo ru nu , ọ da ta : “ Ono ẹbẹre rẹ Ọrovwohwo ?
We bru vwe rhe .
Emọ rẹ Livae ejobi de koko bro rhe . ” ​ — Eyan .
32 : 17 - 20 , 26 .
Dede nẹ Erọn yen ma oma na , jẹ o kurhẹriẹ , ọ da vwomaba emọ rẹ Livae rehẹ ẹbẹre rẹ Jihova .
Ayen da hẹrioma vwo nẹ ẹbẹre rẹ irumwemwu na .
Ọyena orhiẹn rẹ aghwanre , kidie ihwo uriorin buebun yen ghwuru ẹdẹ yena fikirẹ ẹga rẹ ayen vwọ kẹ oma rẹ erhuẹn .
Jihova de ve nẹ ọyen che ku ebruphiyọ ku otu re ka ẹbẹre rọyen . ​ — Eyan .
32 : 27 - 29 .
Die yen oborẹ Pọl ta kpahen ikuegbe rẹ oma rẹ erhuẹn na yono avwanre ?
Die yen ikuegbe nana yono avwanre ? Pọl da ta : “ Asakiephana imu nana a tanẹ avwanre kẹnoma kẹ , nẹ avwanre . . . dia egọẹdjọ kirobo rẹ evo rẹ ayen ruru - u .
[ E si ikuegbe nana ] phihọ otọ rere e dia uyono kẹ avwanre , avwanre rẹ oba rẹ oge nana bru rhe .
Fiki rẹ ọtiọye na e jẹn ohwo kohwo ro rori nẹ ọye mudia kẹnoma re o vwo je she . ”
( 1 Kọr . 10 : 6 , 7 , 11 , 12 ) Vwo nene oborẹ Pọl tare , idibo rẹ Ọghẹnẹ ri fuevun ji se ru obo re chọre .
Otu ri ru umwemwu se roro nẹ ayen ji vwo omamọ rẹ oyerinkugbe vẹ Jihova .
Ẹkẹvuọvo , ohwo che se vwo ẹroesiri rẹ Ọghẹnẹ kidie nẹ ọ tare nẹ ọyen fuevun kẹ , yẹrẹ nẹ ọyen guọnọ dia ugbeyan rọye - en . ​ — 1 Kọr .
10 : 1 - 5 .
Die yen sa nẹrhẹ e bo ghwru nẹ ẹbẹre rẹ Jihova , kẹ die yen che nẹ obuko rọyen rhe ?
Kirobo rẹ ihwo rẹ Izrẹl ro ẹnwan kpahen Mosis rọ fobọ wontọ nẹ Ugbenu rẹ Sinae rhe na - a , ọtiọyen Inenikristi je sa ro ẹnwan kpahen ẹcha rẹ ẹdẹ rẹ ẹdjọeguo rẹ Jihova kugbe akpọ kpokpọ na .
Ayen se no nẹ ọke rẹ ive nana che vwo rugba sheri nọ , yẹrẹ i che tobọ rugba - a .
E rhe nomaso - o , iroro tiọyena sa nẹrhẹ a vwẹ ekuakua rẹ ugboma vwọ kobaro kẹ ọhọre rẹ Jihova .
Ọkiọvo dede , e se bo nẹ ẹbẹre rẹ Jihova , ji vwobọ vwẹ imwemwu re rhẹro rọye - en .
Die yen ofori nẹ a karophiyọ ọkieje , kẹ diesorọ ?
E jẹ avwanre karophiyọ nẹ Jihova guọnọ ẹga ọsoso vẹ ẹmienyo ro nẹ otọ rẹ ubiudu rhe .
( Eyan . 20 : 5 ) E de bo ghwru nẹ ẹga rẹ Jihova , ọ cha nẹrhẹ e ru ọhọre rẹ Idẹbono .
Ọyena vọnre vẹ imuoshọ mamọ . Pọl da ta : “ Ovwan sa da uko rẹ Ọrovwohwo vẹ uko rẹ Idẹbono kugbe - e .
Wọ sa re vwẹ imẹjẹ rẹ Ọrovwohwo kugbe imẹjẹ rẹ Idẹbono - o . ” ​ — 1 Kọr .
10 : 21 .
Idjerhe vọ yen Jihova vwọ chọn avwanre uko , ọ da tobọ dianẹ e ru umwemwu ?
O vwo emu ọvo kiriguo rọ teyenphia vwẹ ikuegbe rẹ Ken , Solomọn , kugbe ihwo rẹ Izrẹl .
Ayen eje vwo uphẹn rẹ ayen vwo “ kurhẹriẹ . ”
( Iruo 3 : 19 ) Eriyina , o phẹnre dẹn nẹ Jihova fobọ siẹ ẹro nẹ ohwo ro ru umwemwu - u .
Jihova vwo ghovwo Erọn .
O ji siẹ avwanre orhọ nonẹna womarẹ ikuegbe rẹ Baibol , ẹbe sansan rẹ ukoko na teyenphia , yẹrẹ womarẹ iniọvo rẹ ukoko na .
O che gbe arodọnvwẹ kẹ avwanre siẹrẹ e de nene uchebro nana eje .
Orhiẹn vọ yen avwanre che bru siẹrẹ e de hirharoku ọdavwini rẹ evun - ẹfuọn ?
O vwo oboresorọ Jihova vwo dje ẹguọnọ ro jẹrhẹriẹ kẹ avwanre .
( 2 Kọr . 6 : 1 ) Ọ nẹrhẹ e se vwo uphẹn re vwo “ siobọ nẹ egagọ rẹ ofian kugbe ẹguọnọ rẹ akpọ ofefe na . ”
( Se Taitọs 2 : 11 - 14 . )
“ Vwẹ evun rẹ akpọ ” nana , kọke kọke yen e che vwo hirharoku ebẹnbẹn re cha dia edavwini vwọ kẹ evun - ẹfuọn rẹ avwanre vwọ kẹ Jihova .
E gbe jẹ avwanre mudia kokoroko vwẹ ẹbẹre rọyen ọkieje , kidie ‘ Jihova Ọghẹnẹ rẹ avwanre na yen avwanre djoshọ rọyen ; ọyen avwanre ga , ọyen avwanre ji tinka mu ’ ! ​ — Urhi 10 : 20 .

“ Ebruba kẹ orere rẹ Ọghẹnẹ rọye dia Ọrovwohwo , ihwo rọ jẹreyọ nẹ e dia ireuku rọye ! ” ​ — UNE 33 : 12 .
UNE : 40 , 50
Die yen omaẹvwọkpahotọ vẹ omaebromaphiyame rẹ avwanre che djephia ?
Diesorọ o vwo fo nẹ ihwo efa riẹn nẹ Jihova ọvo yen avwanre ga ?
Diesorọ o vwo fo nẹ e dede iniọvo rẹ avwanre phiyọ oma , ruẹse kẹ ayen , ji vwo ghovwo ayen ?
Diesorọ a sa vwọ rhọnvwe nẹ Jihova yen vwo erọnvwọn eje ?
( Ni uhoho rẹsosuọ na . )
JIHOVA yen vwo erọnvwọn eje !
Ọyen vwo “ odjuvwu rẹ odjuvwu , akpọ na vẹ emu re herọ ejobi . ” ( Urhi 10 : 14 ; Ẹvwọ .
4 : 11 ) Jihova yen ma ihworakpọ , ọtiọyena ọyen vwo avwanre eje .
( Une 100 : 3 ) Ẹkẹvuọvo , Jihova sane ihwo evo nẹ ohri rẹ ihworakpọ eje nẹ ayen dia erọyen vwẹ idjerhe oghẹresan .
Amono yen Baibol na djisẹ rọyen kerẹ ihwo oghẹresan vwọ kẹ Jihova ?
Kerẹ udje , Une Rẹ Ejiro 135 vwo djisẹ rẹ idibo rẹ Jihova ri fuevun vwẹ ẹgborho rẹ Izrẹl awanre , o de se ayen “ emuobọ rọye . ”
( Une 135 : 4 ) A je mraro vwẹ ọbe rẹ Hosia nẹ ihwo evo re dia ihwo rẹ Izrẹ - ẹl cha dia ihwo rẹ Ọghẹnẹ .
( Hos . 2 : 23 ) Aroẹmrẹ rẹ Hosia na rugba ọke rẹ Jihova vwọ sane ihwo evo re dia ihwo rẹ Ju - u , vwọba ihwo ri che nene Jesu sun .
( Iruo 10 : 45 ; Rom 9 : 23 - 26 ) “ Ẹgborho ọfuanfon ” nana , eyen “ ihwo robọ rẹ Ọghẹnẹ ” vwẹ idjerhe oghẹresan , kidie ẹwẹn ọfuanfon rẹ Ọghẹnẹ yen a vwọ jẹ ayen reyọ nẹ ayen che kpo obo odjuvwu .
( 1 Pita 2 : 9 , 10 ) Kẹ Inenikristi ichekọ ri fuevun ri vwo iphiẹrophiyọ rẹ ayen vwọ dia otọrakpọ na vwo ?
Jihova ji se ayen “ ihwo ” rọyen , ihwo rọ “ jẹreyọ . ” ​ — Aiz .
65 : 22 .
( a ) Amono yen riavwerhen rẹ omamọ oyerinkugbe vẹ Jihova nonẹna ?
( b ) Die yen uyono nana cha chọn avwanre uko vwo ru ?
Nonẹna , “ imigegede ” na ri vwo iphiẹrophiyọ rẹ ayen vwo kpo odjuvwu , vẹ “ igodẹ efa ” ri vwo iphiẹrophiyọ rẹ ayen vwọ dia otọrakpọ na yen kuomakugbe vwọ dia “ igodẹ ọvo ” rẹ Jihova reyọ phiyọ ihwo rọyen .
( Luk 12 : 32 ; Jọn 10 : 16 ) Avwanre kpẹvwẹ Jihova fikirẹ uphẹn rẹ avwanre vẹ ọyen vwọ riavwerhen rẹ uvi rẹ oyerinkugbe tiọna .
Uyono nana cha chọn avwanre uko vwo dje ọdavwaro phia kpahen uphẹn oghẹresan nana rẹ Jihova vwo brọghọ phiyọ avwanre oma .
Ọrhọ yen idjerhe ọvo re se vwo dje ọdavwaro phia kpahen uvi rẹ oyerinkugbe rẹ avwanre vwori vẹ Jihova , kẹ idjerhe vọ yen Jesu vwo ru ọtiọyen ?
Omaẹvwọkpahotọ rẹ avwanre , ọyen idjerhe ọvo re vwo dje ọdavwaro phia kẹ Jihova .
Ọke rẹ avwanre de bromaphiyame , avwanre djephia kẹ ihwo efa vwẹ azagba nẹ Jihova yen vwo avwanre , avwanre je guọnọ nyupho rọyen .
( Hib . 12 : 9 ) Jesu ji ru emu tiọyen ọke ro vwo bromaphiyame . Kọ ghwa họhọ nẹ ọ vuẹ Jihova nẹ , “ Me vwo omavwerhe ru ọhọre wẹn , E Ọghẹnẹ mẹ . ”
( Une 40 : 7 , 8 ) Dede nẹ ẹkuotọ rọ vwomakpahotọ kẹ Ọghẹnẹ nure yen Jesu nurhe , ọ je vwomakpahotọ vwọ kẹ eruo rẹ ọhọre rẹ Ọghẹnẹ .
5 , 6 . ( a ) Ẹro vọ yen Jihova vwo ni omaebrophiyame rẹ Jesu ?
( b ) Djudje rẹ oboresorọ omaẹvwọkpahotọ rẹ avwanre vwọ vwerhen Jihova oma , dede nẹ ọyen kẹ avwanre erọnvwọn eje .
Die yen Jihova ruru ọke rẹ Jesu vwo bromaphiyame ?
Baibol na da ta : “ Ọke ra vwọ vwẹ ame kẹ Jesu nu , o de wotọ nẹ ame rhe : e vwo ni , odjuvwu de rhie phihọ , [ “ ẹwẹn , ” NW ] rẹ Ọghẹnẹ kerẹ ilekuku de woto rhe , ọ da rhan muo .
Nighe , urhuru ọvo de nẹ odjuvwu rhe ta nẹ , Ọnana hẹ ọmọ mẹ ro je vwe , rẹ evun rọye vwerhe ovwẹ . ”
( Mat .
3 : 16 , 17 ) Dede nẹ Jesu ọmọ rẹ Ọghẹnẹ , jẹ oma vwerhen Jihova rọ vwọ mrẹ nẹ Jesu vwo owenvwe ro vwo ru ọhọre rọyen .
Oma je vwerhọn ro vwo rhiabọreyọ omaẹvwọkpahotọ rẹ avwanre .
Ọ je choma ro vwo bruba kẹ avwanre . ​ — Une 149 : 4 .
Re vwo ru udje rọyen , vwẹro roro ọsẹ rọ kẹ ọmọtẹ rọyen ibiskiti .
Ọmọ na de vwirhin emerha vwọ kẹ ọsẹ na .
Ọ dia ọsẹ na yen vwo ibiskiti na jovwo ?
Diesorọ ọmọ na vwọ rhoma kẹ ọsẹ na ibiskiti rẹ ọsẹ na vwọ kẹ ?
Vwọrẹ uyota , ọsẹ ro vwo ẹguọnọ che se roro kpahen enọ tiọna - a .
Ukperẹ ọtiọyen , o che ni ibiskiti na kerẹ odjephia rẹ ẹguọnọ rẹ ọmọ na vwo kpahen ọyen .
Ẹro tiọyena yen Jihova vwo nẹ omaẹvwọkpahotọ rẹ avwanre . ​ — Eyan .
34 : 14 .
Mavọ yen Malakae vwọ kanrunumu ẹro rẹ Jihova vwo ni ihwo re ga vwọrẹ owenvwe ?
Se Malakae 3 : 16 .
Roro kpahen owọẹjẹ ọghanghanre yena , ọ da dianẹ wọ je rhe vwomakpahotọ ji bromaphiyame - e .
Vwọrẹ uyota , ghwe vwo nẹ ọke re vwo vwiẹ avwanre eje yen Jihova vwo vwo avwanre .
Ẹkẹvuọvo , roro kpahen oborẹ oma cha vwerhen Jihova te , siẹrẹ wọ da vwomakpahọtọ nẹ wo che ru ọhọre rọyen vwọrẹ odjephia rẹ ọghọ ru wo vwo kpahen usuon rọyen .
( Isẹ 23 : 15 ) Jihova vwo oniso rẹ ihwo re ga vwọrẹ owenvwe , o ji si edẹ rayen phiyọ “ ọbe rẹ ẹkarophihọ ” rọyen .
8 , 9 .
Die yen Jihova guọnọ mie ihwo rẹ edẹ rayen hẹ “ ọbe rẹ ẹkarophihọ ” rọyen ?
O vwo obo ra guọnọre nẹ e ru tavwen odẹ rẹ avwanre ke sa daji “ ọbe rẹ ẹkarophihọ ” rẹ Jihova .
Malakae kanrunumuo nẹ e jẹ avwanre ‘ djoshọ rẹ Jihova , ji roro kpahen odẹ rọyen . ’
E che si odẹ rẹ avwanre nẹ ọbe rẹ arhọ rẹ udje na siẹrẹ a da vwẹ ẹga vwọ kẹ ohwo yẹrẹ orọnvwọn ọfa . ​ — Eyan .
32 : 33 ; Une 69 : 28 .
Ọtiọyena , omaẹvwọkpahotọ rẹ avwanre kẹ Jihova ghwa dia ọ re di vwo ve kẹ nẹ e che ru ọhọre rọyen , ji bromaphiyame - e .
Obọ vuọvo yen e ruẹ enana , ẹkẹvuọvo ẹga rẹ avwanre ọ rẹ rhinrin .
A da guọnọ ka ẹbẹre rẹ Jihova , avwanre ke vwẹ uruemu vwo djephia ọkieje nẹ avwanre guọnọ nyupho rọyen . ​ — 1 Pita 4 : 1 , 2 .
Ofẹnẹ vọ yehẹ ohri rẹ ihwo re ga Jihova vẹ otu re ga - a ?
A fuẹrẹn ikuegbe rẹ Ken , Solomọn vẹ ihwo rẹ Izrẹl vwẹ uyono rọ wanre na .
Ayen eje tare nẹ ayen vwẹ ẹga vwọ kẹ Jihova , ẹkẹvuọvo ẹga rayen nẹ otọ rẹ ubiudu rhe - e .
Ikuegbe rayen djerephia nẹ ofori ihwo rẹ Jihova vwọ ka ẹbẹre rẹ ọvwata , ji họnre vwọso umwemwu .
( Rom 12 : 9 ) Malakae vwo djunute “ ọbe rẹ ẹkarophihọ ” na nu , Jihova da ta ota kpahen “ ofẹnẹ rọ hẹ ohri rẹ ọvwata vẹ oruimwemwu , vwẹ uvwre rẹ ohwo rọ ga Ọghẹnẹ vẹ ọ ro jẹ ẹga . ” ​ — Mal .
3 : 18 .
Diesorọ o vwo fo nẹ e jẹ ihwo riẹn nẹ avwanre vwomakpahotọ kẹ Jihova nure ?
Ọnana ghwa idjerhe ọfa re se vwo dje ọdavwaro phia kẹ Jihova ro vwo kere avwanre ba ihwo rọyen .
Ofori nẹ ihwo “ mrẹ ” ẹyan - obaro rẹ avwanre . ( 1 Tim .
4 : 15 ; Mat . 5 : 16 ) Nọ oma wẹn : ‘ A riẹn vwẹ phiyọ ohwo rọ nabọ fuevun kẹ Jihova riẹriẹriẹ ?
Mi reyọ kuphẹn kuphẹn ro rhiephiyọ vwo dje oma phia kerẹ Oseri rẹ Jihova ? ’
Jihova vwọ sane avwanre nure na , oma cha sa vwerhọn siẹrẹ e de siomauko re vwo jẹ ihwo riẹn nẹ avwanre idibo rọye - en . ​ — Une 119 : 46 ; se Mak 8 : 38 .
Oborẹ wo yeren akpọ wan dje we phia kerẹ ọvo usun rẹ Iseri rẹ Jihova ?
( Ni ẹkoreta 12 , 13 )
12 , 13 .
Idjerhe vọ yen Iseri rẹ Jihova evo vwo siomanẹ kẹ ihwo ?
Ọ da ohwo mamọ nẹ iniọvo evo vwẹrokere “ [ “ ẹwẹn , ” NW ] rẹ akpọ na ” ro rhe ihwo buebun nonẹna , ọtiọyena e rhe se vughe ofẹnẹ rọhẹ uvwre rayen vẹ ihwo re jẹ Jihova ẹga - a . ( 1 Kọr .
2 : 12 ) Ẹwẹn rẹ akpọ na nẹrhẹ ihwo titi ‘ urhurusivwe rẹ ugboma rayen . ’
( Ẹfe . 2 : 3 ) Kerẹ udje , ọsoso uchebro na eje ra vwọphia kpahen irhuon vẹ osẹnvwe na , jẹ ihwo evo ji sen osẹnvwe ri shephiyọ - ọ .
Iwun ri tamuẹ oma yen ayen kuẹphiyọ kpo emẹvwa .
Efa ruẹ ẹto rayen yẹrẹ bro vwọ họhọ ihwo rẹ akpọ na .
( 1 Tim . 2 : 9 , 10 ) Ọtiọyena , ọ pha bẹnbẹn ra sa vwọ fẹnẹ ayen vwo nẹ “ ugbeyan rẹ akpọ na ” siẹrẹ ayen da hẹ ohri rẹ ihwo . ​ — Jems 4 : 4 .
Vwọba , iniọvo evo ji rhi sen uruemu rẹ akpọ na vwẹ ẹdia efa - a .
Oborẹ ayen gbeha wan vẹ oborẹ ayen ruẹ vwẹ ipati shephiyọ vẹ iwan rẹ Inenikristi - i .
Ayen phiẹ ifoto vẹ erharhe eta phiyọ intanẹti .
Ọkiọvo ayen ji rhi ru umwemwu egangan rọ sa nẹrhẹ a ghwọku aye - en , ẹkẹvuọvo , ayen orharhe udje vwọ kẹ ighene efa rehẹ evunrẹ ukoko na . ​ — Se 1 Pita 2 : 11 , 12 .
Wọ vwẹrokere uruemu rẹ ihwo re rhọnvwe mudia gan vwẹ ẹbẹre rẹ Jihova - a
Die yen ofori nẹ avwanre ru siẹrẹ a da guọnọ sẹro rẹ oyerinkugbe rẹ avwanre vẹ Jihova ?
Akpọ na titi “ urhuru si vwe rẹ ugboma , ojevwe rẹ ẹro kugbe eheri . ”
( 1 Jọn 2 : 16 ) Jẹ , kidie nẹ avwanre idibo rẹ Jihova , a da vwẹ uchebro kẹ avwanre nẹ , e “ siobọ nẹ egagọ rẹ ofian kugbe ẹguọnọ rẹ akpọ ofefe na , rere avwanre yere akpọ rẹ avwanre dẹndẹn yoyovwi vwẹ evun rẹ akpọ na . ”
( Taitọs 2 : 12 ) Ota rẹ avwanre vẹ uruemu rẹ avwanre kpahen iruo , emuẹriọ vẹ udiẹda , irhuon vẹ osẹnvwe , kugbe kemu kemu efa rẹ avwanre ruẹ , che djephia sẹ Jihova ọvo yen avwanre vwomakpahotọ kẹ . ​ — Se 1 Kọrẹnt 10 : 31 , 32 .
Diesorọ o vwo fo nẹ avwanre nene iniọvo rẹ avwanre yerin kugbe dẹndẹn vwọrẹ ẹguọnọ ?
Ẹ se dje ọdavwaro phia kpahen oyerinkugbe rẹ avwanre vẹ Jihova , womare oborẹ avwanre nene iniọvo rẹ avwanre yerẹn wan .
Jihova yen ji vwo ayen .
Avwanre da karophiyọ ọyena , ọ cha nẹrhẹ e se nene iniọvo rẹ avwanre eje yerin kugbe dẹndẹn vwọrẹ ẹguọnọ .
( 1 Tẹsa . 5 : 15 ) Jesu da ta kẹ idibo rọyen : “ Vwẹ oma rẹ ọnana kọye ihwo ejobi vwọ riẹn nẹ ovwan ghine idibo mẹ , ọ da dianẹ ovwan guọnọ ohwohwo . ” ​ — Jọn 13 : 35 .
Udje vọ vwẹ Urhi rẹ Mosis na yen nẹrhẹ a riẹn ẹro rẹ Jihova vwo ni ihwo rọyen ?
Re vwo djudje rẹ obo ro fori nẹ avwanre nene ohwohwo yerin wan vwevurẹ ukoko na , gbe roro kpahen ẹdia nana .
Imize vẹ iko rehẹ evunrẹ uwevwin rẹ ẹga na , a vwẹ ayen vwọ kpahotọ kẹ ẹga rẹ Jihova ọvo .
Urhi rẹ Mosis nabọ dje obo ra vwẹrote ayen wan . Ohwo ro nene odjekẹ na - a , ko ghwu .
( Ukeri 1 : 50 , 51 ) Jihova da sa sẹro rẹ ekuakua ghevweghe ra vwọba ruiruo vwẹ ẹga rọyen , o muẹro dẹn nẹ ọ je cha sẹro rẹ idibo rọyen ri fuevun !
Jihova da ta kẹ ihwo rọyen : “ Kidie ohwo rọ vwẹ obọ te ovwan , yẹ ọ vwẹ obọ te ọmẹro ” mẹ . ​ — Zek .
2 : 8 .
Die yen Jihova “ kerhọn ” kẹ ?
Malakae nabọ djisẹ rẹ Jihova kerẹ ohwo rọ “ kerhọn ” ro ji “ nyo ” oborẹ idibo rọyen ta kẹ ohwohwo . ( Mal .
3 : 16 ) Jihova ghene “ riẹn otu re dia ọrọye . ”
( 2 Tim . 2 : 19 ) Ọ mrẹ oborẹ avwanre ohwo ọvuọvo ruẹ , o ji nyo kota kota rẹ avwanre ta .
( Hib . 4 : 13 ) Jihova “ kerhọn ” o ji “ nyo ” siẹrẹ avwanre vẹ iniọvo rẹ avwanre rhe yerẹn kuẹgbe - e .
O ji che vwo oniso rẹ avwanre siẹrẹ e de vwo uruemu re vwo dede ohwohwo , ruẹse , vwo ghovwo , ji yerẹn kuẹgbe dẹndẹn . ​ — Hib .
13 : 16 ; 1 Pita 4 : 8 , 9 .
Mavọ yen e se vwo dje ọdavwaro phia kpahen ọghọ rẹ Jihova bru phiyọ avwanre oma , rọ vwọ reyọ avwanre phiyọ ihwo rọyen ?
Vwọrẹ imuẹro , avwanre guọnọ dje ọdavwaro phia kẹ Jihova fikirẹ ọghọ ro bru phiyọ avwanre oma , rọ vwọ reyọ avwanre phiyọ ihwo rọyen .
Avwanre mrẹvughe nẹ aghwanre herọ siẹrẹ a da vwomakpahotọ kẹ Jihova vwo nẹ otọ rẹ ubiudu rhe .
Dede nẹ avwanre yerẹn “ vwẹ uherevie rẹ uvwiẹ ogugunu chọchọ na , ” avwanre guọnọ yerin vwẹ idjerhe re “ vwo jẹ abe ẹriọ , ” rere avwanre sa vwọ “ la kerẹ urhukpẹ vwẹ akpọ na . ” ( Fil .
2 : 15 ) Avwanre brorhiẹn kokoroko ra vwọ họnre vwọso umiovwo .
( Jems 4 : 7 ) Vwọba , avwanre vwo ẹguọnọ rẹ iniọvo avwanre , avwanre je muọghọ kẹ ayen kidie Jihova yen ji vwo ayen . ​ — Rom 12 : 10 .
Idjerhe vọ yen Jihova cha vwọ hwosa kẹ ihwo re dia erọyen ?
Baibol na da ta : “ Ọrovwohwo cha sen ihwo rọye - e . ”
( Une 94 : 14 ) O toro ebẹnbẹn ri te avwanre oma - a , imuẹro ọgangan nana che se wene bẹdẹ - ẹ .
Ughwu dede cha sa dobọ rẹ ẹguọnọ rẹ Jihova vwo kpahen avwanre ji - i .
( Rom 8 : 38 , 39 ) “ Owenẹ avwanre ghwu , avwanre ghwuru kẹ Ọrovwohwo ; owenẹ avwanre rhọ eyẹ avwanre ghwu , avwanre hẹ obọ rẹ Ọrovwohwo . ”
( Rom 14 : 8 ) Avwanre rhẹro rẹ ọke rẹ Jihova cha vwọ rhọvwọn igbeyan rọyen eje ri fuevun nushi rhe .
( Mat .
22 : 32 ) Asaọkiephana dede , avwanre riavwerhen rẹ ebruphiyọ buebun .
Baibol na da ta : “ Ebruba kẹ orere rẹ Ọghẹnẹ rọye dia Ọrovwohwo , ihwo rọ jẹreyọ nẹ e dia ireuku rọye ! ” ​ — Une 33 : 12 .
JESU vwo yono idibo rọyen oborẹ ayen che ghwoghwo iyẹnrẹn rẹ esiri na wan , ọ da vuẹ ayen nẹ ọ dia ihwo eje yen che rhiabọreyọ ovuẹ rẹ Uvie na - a .
( Luk 10 : 3 , 5 , 6 ) Ihwo evo cha van ku avwanre vwevunrẹ iruo rẹ aghwoghwo na yẹrẹ tobọ harhe avwanre .
Vwọrẹ uyota , erọnvwọn tiọyena sa nẹrhẹ ọ bẹn re vwo gbe arodọnvwẹ kẹ ihwo re ghwoghwo ota kẹ .
Ohwo ro gbe arodọnvwẹ nabọ vwo oniso rẹ ọdavwẹ vẹ ebẹnbẹn rẹ ihwo efa , o roro kẹ ayen , o ji vwo owenvwe rọ vwọ chọn ayen uko .
Ọtiọyena , siẹrẹ arodọnvwẹ re vwo kpahen ihwo na de shekpotọ , o che djobọte oruru vẹ osasavwe rẹ avwanre vwo ruiruo rẹ aghwoghwo na .
Ẹkẹvuọvo , e de gbe arodọnvwẹ kẹ ihwo na , ọ cha ghwa họhọ nẹ avwanre koko irhe phiyọ erhanre rọ la . Oruru rẹ avwanre kpahen iruo rẹ aghwoghwo na kọ cha ganphiyọ ! ​ — 1 Tẹsa .
5 : 19 .
Mavọ yen e se vwo gbe arodọnvwẹ , tobọ vwẹ ọke rọ vwọ dia bẹnbẹn re vwo ru ọtiọyen ?
E jẹ avwanre fuẹrẹn udje rẹ ihwo erha nana ra sa vwẹrokere ​ — Jihova , Jesu kugbe ọyinkọn Pọl .
Vwẹ ikpe uriorin buebun rhire na yen Jihova vwo chirakon rẹ efian rẹ ihwo gun kpahọn .
Dedena , o ji “ nẹ aruẹdọn kẹ otu re riẹn ẹse te otu ri jẹ riẹn . ”
( Luk 6 : 35 ) O dje arodọnvwẹ rọyen phia womarẹ edirin ro vwori .
Ọ guọnọre nẹ “ ihwo na ejobi ” vwo usivwin .
( 1 Tim . 2 : 3 , 4 ) Dede nẹ Ọghẹnẹ vwo utuoma kpahen umwemwu , o ni ihworakpọ ghanghanre , ọ guọnọre nẹ ohwo vuọvo ghwọrọ - ọ . ​ — 2 Pita 3 : 9 .
Jihova riẹnre nẹ Eshu vwẹ efian vwọ phiẹn ihwo buebun . ( 2 Kọr .
4 : 3 , 4 ) Nẹ ọkiemọ rhe yen e vwo yono ihwo buebun efian kpahen Jihova .
Ọtiọyena , ọ bẹnre mamọ rẹ ayen vwo rhiabọreyọ uyota na .
Ẹkẹvuọvo , Jihova vwo owenvwe rọ vwọ chọn ayen uko .
Mavọ yen avwanre ru riẹn ?
Roro kpahen ẹro rẹ Ọghẹnẹ vwo ni ihwo rẹ Ninive rẹ ọke awanre re dia inogbozighi .
Jihova da ta kẹ Jona : “ O gbi rhe fo re me re ehrọre ri Ninive , orere rode yena , rẹ ihwo rọye bunọ uriori ujosan re riẹn obọrhe eyẹ obohwẹre raye - en ? ”
( Jona 4 : 11 ) Jihova gbe arodọnvwẹ kẹ ihwo na , kidie ayen riẹn uyota na - a . Kọyensorọ o vwo ji Jona yanran re si ayen orhọ .
Kerẹ Jihova , avwanre ji vwẹ ẹro ọghanghanre vwo nẹ ihwo .
Ọtiọyena , avwanre guọnọ davwẹngba vwọ vwẹ ukẹcha kẹ kohwo kohwo , ọ da tobọ dianẹ ayen cha sen ovuẹ na .
Kerẹ Ọsẹ rọyen , Jesu gbe arodọnvwẹ kẹ ihwo rẹ owẹnvwe rẹ Ota rẹ Ọghẹnẹ hwe .
“ Ọke rọ vwọ mrẹ otu buebu na , ẹro da dọn , fikiridie ayen da hra ke ro ẹnwan kerẹ igegede ri vwo osu - un . ”
( Mat . 9 : 36 ) Jesu riẹn obo re so ebẹnbẹn rayen . O niroso nẹ ilori rẹ ẹga na vwẹ oja re ihwo na , ji yono ayen efian .
Dede nẹ ọ riẹnre nẹ buebun rẹ ihwo re kerhọ kẹ aghwoghwo rọyen na cha rhọnvwe dia idibo rọye - en , o ji “ yono ayen emu buebu ” ghene . ​ — Mak 4 : 1 - 9 .
Wo jẹ ofu dje we siẹrẹ ohwo da sen aghwoghwo wẹ - ẹn
Ẹdia rẹ akpeyeren de wene , evo me rhe kerhọ kẹ wẹ
Ivun de miovwo ihwo kpahen ovue rẹ avwanre , ofori nẹ avwanre davwẹngba vwo vwo ẹruọ rẹ obo re nẹrhẹ ivun miovwo ayen .
Ihwo evo vwo iroro ọchọchọ kpahen Baibol na yẹrẹ Inenikristi , fikirẹ orharhe uruemu rẹ ihwo buebun ri se oma rayen Inenikristi djephia .
Ọ je sa dianẹ e gun efian kẹ ayen kpahen oborẹ avwanre segbuyota .
Efa niro nẹ ihwo rẹ orua yẹrẹ ihwo rẹ ekogho rayen cha vwẹ ayen jehwẹ siẹrẹ ayen da kerhọ kẹ avwanre .
Ivun se miovwo ihwo evo fikirẹ emu ebrabra re phia kẹ ayen uvwre rẹ ọke yena .
Oniọvo aye ọvo rọ dia imishọnare re se Kim da ta : “ O vwo asan ọvo vwẹ ekogho rẹ avwanre de ghwoghwo na , rọ vọnre vẹ ihwo rẹ ekuakua rayen ghwru va abọ fikirẹ ofovwin .
Kọke kọke yen ofu vwo dje ayen , kidie ayen rhe vwo iphiẹrophiyọ kpahen obaro na - a .
Buebun rayen vwọsua ovuẹ rẹ avwanre .
Ọ tobọ vwo ẹdẹ ọvo rẹ ayen vwọ họnre ovwẹ ọke re me vwọ hẹ aghwoghwo . ”
Mavọ yen Kim se vwo gbe arodọnvwẹ kẹ ihwo na vwẹ ẹdia nana ?
Ọ da ta : “ A da vwọso ovwẹ , ke me davwẹngba vwọ karophiyọ ọbe rẹ Isẹ 19 : 11 rọ tare nẹ , ‘ Ohwo ro vwo ọhọ fobọ muẹ ophu - u . ’
Ẹkarophiyọ rẹ oborẹ ihwo na rhiẹromrẹ vwẹ obuko yen chọn vwẹ uko vwo gbe arodọnvwẹ kẹ ayen .
Jẹ , ọ dia ihwo eje rẹ avwanre mrẹre yen van ku avwanre - e .
Mi tobọ vwo orhivwinbrura evo vwẹ ekogho yena . ”
Nọ oma wẹn : ‘ Me rha riẹn uyota na jovwo - o , mavọ yen me rha kpahen kẹ Iseri rẹ Jihova ri bru vwe rhe ? ’
Kerẹ udje , ọ da dianẹ avwanre nyo efian buebun re gun nyẹ Iseri rẹ Jihova vwo ?
Ọkiọvo ọyena sa nẹrhẹ avwanre sen ovuẹ na , e mi ji gbe arodọnvwẹ kẹ avwanre .
Avwanre da karophiyọ nẹ Jesu vwẹ iji kẹ avwanre nẹ e ru kẹ ihwo kirobo rẹ avwanre guọnọre nẹ e ji ru kẹ avwanre , ọyena cha nẹrhẹ e se gbe arodọnvwẹ kẹ ayen ọ da tobọ dianẹ ọ bẹn kẹ avwanre . ​ — Mat .
7 : 12 .
Ọyinkọn Pọl gbe arodọnvwẹ kẹ ihwo , tobọ ji te ihwo ri gboja kẹ .
Diesorọ ?
Kidie ọ karophiyọ akpọ ro ke yerin .
Ọ da ta : “ Dẹvure jovwo me phọpherọ mi kpokpiro me da harhọ ; ẹkẹvuọvo o de ni arodọvwẹ mẹ fikiridie ughẹghẹ vẹ ijesegbuyota mi vwo ruo . ”
( 1 Tim . 1 : 13 ) Ọ mrẹvughe nẹ Jihova vẹ Jesu gbe arodọnvwẹ kẹ ọyen .
Uruemu rọyen ri jovwo na , nẹrhẹ o se vwo ẹruọ rẹ ihwo ro ghwoghwo ota kẹ .
Pọl ghwoghwo ota kẹ ihwo evo rẹ esegbuyota vẹ uyono rẹ efian tan awọ muotọ vwevunrẹ ubiudu rayen .
Mavọ yen ọyena djobọte wan ?
Iruo Rẹ Iyinkọn Na 17 : 16 tare nẹ ọke rẹ Pọl vwọ hẹ Atẹns , “ ọhọre kọ kparọ tututu rọ vwọ mrẹ orere na rọ vọnre vẹ ẹdjọ . ”
Dedena , Pọl da reyọ obo re kpare ophu rọyen na vwo soseri ro fiotọ .
( Iruo 17 : 22 , 23 ) O wene ovuẹ rọyen vwo nene ẹkuruemu rẹ ihwo sansan ro ghwoghwo ota kẹ , rere o “ se vwo sivwi otu evo . ” ​ — 1 Kọr .
9 : 20 - 23 .
A sa vwẹrokere Pọl siẹrẹ a da vwẹ aghwanre vwo ghwoghwo “ ikun esiri oyoyovwi ” na kẹ ihwo re vwọsua avwanre yẹrẹ ri se iyono rẹ efian gbuyota .
( Aiz . 52 : 7 ) Oniọvo aye ọvo re se Dorothy da ta : “ Buebun rẹ ihwo rehẹ ekogho rẹ avwanre de ghwoghwo , e yono ayen nẹ Ọghẹnẹ gbon ihwo , o vwo arodọnvwẹ - ẹ .
Mi de jiri ayen nu , ki mi kpọ ẹwẹn rayen kpo oborẹ Baibol na ta kpahen ẹguọnọ rẹ Jihova kugbe ive rọyen kpahen obaro na . ”
Avwanre vwo siẹkẹrẹ “ oba rẹ ẹdẹ na ” re na , avwanre riẹnre nẹ ihwo evo rẹ avwanre ghwoghwo ota kẹ na che rhe “ miovwẹ phihọ . ” ( 2 Tim .
3 : 1 , 13 ) E jẹ avwanre ku arodọnvwẹ vẹ aghọghọ rẹ avwanre kuẹfia fikirẹ uruemu rayen na - a .
Jihova sa chọn avwanre uko vwọ “ vwẹ uyoyovwi phi umwemwu kparobọ . ”
( Rom 12 : 21 ) Ọkobaro ọvo re se Jessica da ta : “ Kọke kọke yen me vwọ mrẹ ihwo re kparoma , re je vwẹ ẹro kueku vwo nẹ avwanre vẹ ovuẹ rẹ avwanre ghwoghwo .
Uruemu rayen na sa nẹrhẹ ophu mu ohwo .
Mẹ vẹ ohwo da ta ota , ke me nẹrhovwo rhe Jihova vwevunrẹ ubiudu mẹ nẹ ọ chọn vwẹ uko vwọ vwẹ ẹro ro vwo ni ohwo na , ji vwo no .
Ọtiọyen , ki mi se roro kpahen oborẹ me sa vwọ chọn ohwo na uko , ukperẹ me vwọ tẹnrovi oma mẹ . ”
E jẹ avwanre vwẹ ọkieje vwọ guọnọ ihwo ri guọnọ vwo arhọ
Ọke vwọ yanran na , evo me rhe kerhọ ji rhiabọreyọ uyota na
Ofori nẹ avwanre ji roro kpahen obo ra sa vwọ bọn iniọvo rẹ avwanre gan .
Jessica da ta : “ Ọke ra da hanrhe ọvo usun rẹ avwanre , me davwẹngba vwo siẹ ẹwẹn nẹ obo re phiare .
Ke me kpọ otaẹtakuẹgbe rẹ avwanre na vwo kpo asan ọfa . Avwanre me ta ota kpahen erere rẹ iruo rẹ aghwoghwo rẹ avwanre na ghwa cha , dede nẹ ihwo evo sian ovuẹ na . ”
Jihova nabọ riẹn egbabọse rẹ avwanre hirharokuẹ vwẹ aghwoghwo na .
Oma nabọ vwerhọn ọke rẹ avwanre da vwẹrokere arodọnvwẹ rọyen !
( Luk 6 : 36 ) Ẹkẹvuọvo , arodọnvwẹ rẹ Jihova dia ọ rẹ bẹdẹ bẹdẹ - ẹ .
O muẹro nẹ Jihova riẹn ọke ro fori dẹn ro vwo phioba phiyọ eyeren nana .
E jẹ avwanre ruiruo rẹ aghwoghwo na vẹ okpakpa bẹsiẹ ọke yena vwo te .
( 2 Tim . 4 : 2 ) E jẹ a vwẹ ọkieje vwo ghwoghwo vẹ oruru , ji gbe arodọnvwẹ kẹ “ ihwo na ejobi . ”
JOSHUA guọnọ sun ẹgborho rẹ Izrẹl ro Otọ rẹ Uve na , jẹ obo ro che ru na vọnre vẹ egbabọse mamọ .
Jihova da vwẹ imuẹro vẹ uduephiophiyawọ kẹ , rọ vwọ ta : ‘ Fiudugberi wọ gan .
Yọnrọn urhi na ejobi .
Se te ason te uvo , rere wọ vwomakpotọ ru obo re si phiyọ ejobi , kọ nẹrhẹ idjerhe wẹn yovwin , ko ji yovwin kẹ wẹ . ’ ​ — Jos .
1 : 7 , 8 .
Avwanre ji hirharokuẹ egbabọse egangan vwẹ “ ẹdẹ ebrabra ” re yerin te na .
( 2 Tim . 3 : 1 ) Avwanre se phikparobọ kerẹ Joshua , siẹrẹ a da yan nene uchebro rẹ Jihova vwọ kẹ .
Ofori nẹ e se Baibol na kẹdẹ kẹdẹ , je reyọ obo re yono norhe vwọba akpọ yerin , rere e se vwo brorhiẹn rẹ aghwanre .
Ẹkẹvuọvo , ọ ghwa dia ihwo ejobi yen vwo omavwerhovwẹn kpahen uyono - o , ihwo evo tobọ riẹn obo re ruo wa - an . Dedena , uyono rẹ Baibol pha ghanghanre mamọ .
Ọtiọyena , gba fuẹrẹn ekpeti na “ Davwen Iroroẹjẹ Nana , ” rere wọ mrẹ erọnvwọn sansan re sa chọn wẹ uko vwọ riavwerhen rẹ uyono rẹ Baibol wẹn , ji mrẹ erere norhe .
Ọbuine na da ta : “ Sun vwe wan idjerhe rẹ irhi wẹn , kidie ọ vwerhe ovwẹ oma . ”
( Une 119 : 35 ) Wọ sa riavwerhen rẹ uyono rẹ Ota rẹ Ọghẹnẹ .
Wo che yono kpahen erọnvwọn buebun ru wọ riẹnre jovwo - o .
Dede nẹ wẹ dia Joshua re vwo mu nẹ o sun ẹgborho rode - e , jẹ wo vwo egbabọse romobọ wẹn .
Nabọ mrẹ erere vwo nẹ uyono rẹ Ota rẹ Ọghẹnẹ kerẹ Joshua .
Wo de ru ọtiọyen , ku wo se brorhiẹn rẹ aghwanre ji phikparobọ .
Nẹrhovwo wọ ke tonphiyọ .
Baibol na vọnre vẹ iroro rẹ Jihova re siri fikirẹ erhuvwu wẹn .
Ọtiọyena , wo de se Baibol na , gba nẹrhovwo rhe Jihova nẹ ọ chọn wẹ uko vwo vwo ẹruọ rọyen ji karophiyọ oborẹ wo seri , rere wọ sa vwọ reyọ vwo ruiruo vwẹ akpeyeren wẹn . ​ — Ẹzra 7 : 10 .
Nọ oma wẹn enọ nana ọke ru wo de se Baibol na yẹrẹ ẹbe efa re vwo yono Baibol : ‘ Die yen etinẹ na yono uvwe kpahen Jihova ?
Mavọ yen o vwo churobọ si uyovwinrota ro suẹn Baibol na ?
Mavọ yen me sa vwọ vwẹ ẹkpo nana vwọ chọn ihwo uko ? ’
Roro kokodo kpahen obo wo yono .
Dunuji ọmọke krẹn , wo roro kpahen oborẹ wo seri .
Mavọ yen ẹkpo nana djobọte vwe wan ?
Diesorọ mi vwo no ọtiọyen ?
Idjerhe vọ yen o vwo djobọte obo re phia kẹ vwẹ obuko , obo re phia enẹna , yẹrẹ obo re cha phia vwẹ obaro na ?
Mavọ yen me sa vwọ vwẹ odjekẹ vẹ uchebro nana vwo ruiruo vwẹ akpeyeren mẹ ?
( Job 23 : 5 ; Une 49 : 3 ) Nabọ roro kokodo sẹ wo se dje oboresorọ Jihova vwọ vuẹ ihwo rọyen nẹ ayen kẹnoma kẹ iruemu evo , yẹrẹ obo re sa phia siẹrẹ ohwo rha rhọnvwe ru obo ro fori nẹ o ruru - u . ​ — Urhi 32 : 28 , 29 .
Vwẹ ẹwẹn roro oborẹ wo se siẹrẹ ọ da dia ikuegbe .
Kerẹ udje , wọ sa vwẹ ẹwẹn roro obo re phiare ọke rẹ iniọvo rẹ Josef vwọ shẹ kẹ ihwo rẹ Ishmael ? ( Jẹn .
37 : 18 - 28 ) Wọ sa mrẹ ihwo na , nyo eta rayen , ji nyo ọnrhe sansan ?
Phioma wẹn phiyọ ẹdia rẹ ihwo na .
Die yen ayen roro kpahan ?
Iroro tiọyena cha nẹrhẹ wọ sa nabọ mrẹ erere vwo nẹ uyono wẹn .
Vwẹ ekuakua re vwo ruẹ uyono rẹ ukoko vwọphia vwo ru ehiahiẹ .
Yono oborẹ wọ sa vwọ nabọ reyọ ekuakua tiọna ra teyenphia vwẹ ephẹrẹ wẹn yẹrẹ re phi phiyọ jw.org vwo ruiruo .
Nokpẹn rẹ ukẹcha mie ihwo efa .
Wọ sa vwẹ ẹbe kerẹ Watch Tower Publications Index yẹrẹ Research Guide for Jehovah’s Witnesses vwọ hiẹ guọnọ odjefiotọ ra vwọphia kpahen iyovwinreta buebun vẹ ẹkpo rẹ Baibol sansan .
Vwẹ apẹndisi rẹ New World Translation of the Holy Scriptures vwo ruiruo siẹrẹ ọ da herọ vwẹ ephẹrẹ wẹn .
Wọ cha mrẹ evuẹ ri shekpahen asan , ọke , ọnyẹ vẹ ovwanvwe , kugbe erọnvwọn efa .
Ru ọdjẹkoko rẹ ẹkpo re ma ghanre rere wọ sa vwọ karophiyọ obo ru wo yonori na .
Wọ sa tobọ vuẹ ihwo kpahọn .
Ọkiọvo wọ sa mrẹ ẹkpo evo ru wo se vwo ruiruo vwẹ aghwoghwo .
Wo de ru enana , ku wọ sa karophiyọ ẹkpo re ma ghanre , je chọn ihwo efa uko vwọ mrẹ erere norhe .
3 Wọ Riẹn Uyota na Dẹn ?
8 Wo ni Opharo rẹ Ihwo Vwo Gun Ayen Ẹdjọ - ọ
Uyono rẹsosuọ na ta ota kpahen ebẹnbẹn re se rhiẹromrẹ ọke ra da guọnọ otọ rẹ ota .
O ji dje ẹkpo rẹ Baibol sansan re sa chọn avwanre uko vwọ fuẹrẹn evuẹ gbagba .
Uyono rivẹ na ta ota kpahen ẹdia erha re de nẹ opharo rẹ ihwo vwo guẹdjọ .
O ji dje oborẹ avwanre sa vwọ nabọ nene ihwo yerin kugbe vwẹ idjerhe abavo .
13 Ikuegbe Rẹ Akpeyeren ​ — Mi Brorhiẹn nẹ Mi Che Jẹ Abọ Rhọ Vwẹ - ẹ
18 Oma Nabọ Vwerhen Ihwo re Kokẹ Ghwologhwolo
23 Nene Jihova Wian Kugbe Kẹdẹ Kẹdẹ
Jihova ma ihworakpọ vwẹ idjerhe rẹ ayen vwo yeren omamọ rẹ akpọ , je mrẹ omavwerhovwẹn .
Oma cha vwerhen owẹ siẹrẹ wọ da riẹn oborẹ ẹgbaẹdavwọn wẹn re kẹdẹ kẹdẹ toroba orugba rẹ ọhọre rẹ Ọghẹnẹ .
Uyono ivẹ nana dje oborẹ avwanre se vwo ruẹse , ji mrẹ erere norhe .
28 Ako echiro ​ —⁠ O Vwo Oboresorọ E Vwo Chirakon
31 Irueru Avwanre Vwẹ Ọke Obuko
“ Ẹrhovwo herọ kẹ ọkokẹ . ” ​ — IRUO 20 : 35 .
UNE : 76 , 110
Mavọ yen avwanre ru riẹn nẹ ihworakpọ eje sa dia ekokẹ ?
Mavọ yen ẹse - eruo vwo churobọ si omavwerhovwẹn ra sa mrẹ vwẹ iruo rẹ aghwoghwo na ?
Ẹkpo rẹ Baibol vọ yen che mu we vwo ruẹse ?
Mavọ yen oborẹ Jihova mare vwo djephia nẹ ọyen ohwo ro ruẹse ?
JIHOVA ọvo yen herọ vwẹ ọtonphiyọ .
Ẹkẹvuọvo , ọ dia ojevwe romobọ rọyen yen ọ tẹnrovi - i .
Ukperẹ ọtiọyen , ọ vwẹ arhọ vwọ kẹ emekashe vẹ ihworakpọ .
Jihova rọ dia “ Ọghẹnẹ re bruba kẹ , ” yẹrẹ Ọghẹnẹ rẹ oma vwerhan na , ruẹse mamọ .
( 1 Tim .
1 : 11 ; Jems 1 : 17 ) O ji yono avwanre obo re ruẹse , kidie ọ guọnọre nẹ oma vwerhen avwanre . ​ — Rom 1 : 20 .
2 , 3 . ( a ) Diesorọ ẹse - eruo vwọ dia uruemu rọ kẹ ohwo omavwerhovwẹn ?
( b ) Die yen a cha fuẹrẹn ?
Ọghẹnẹ ma ohworakpọ họhọ oma rọyen . ( Jẹn .
1 : 27 ) Kọyen ọ ma avwanre vẹ ẹgba ra sa vwọ vwẹrokere uruemu rọyen .
Avwanre da guọnọ yeren akpọ rẹ omavwerhovwẹn vẹ evunvọnvwẹ , ofori nẹ e nene udje rẹ Jihova , rere e vwo ọdavwẹ rẹ ihwo , ji ruẹse kẹ ayen .
( Fil .
2 : 3 , 4 ; Jems 1 : 5 ) Diesorọ ?
Kidie ọyena ghwa oborẹ Jihova ma avwanre .
Ọtiọyena , a sa vwẹrokere uruemu rẹ ẹse - eruo ro rhe Jihova , dede nẹ avwanre gbare - e .
Asaọkiephana , e gbe jẹ a fuẹrẹn oborẹ Baibol na ta kpahen uruemu rẹ ẹse - eruo vẹ oborẹ avwanre sa vwọ dia ihwo re kokẹ ghwologhwolo .
A je cha mrẹ oborẹ uruemu nana sa vwọ nẹrhẹ e vwo ẹroesiri rẹ Jihova , kugbe oborẹ rọ sa vwọ chọn avwanre uko vwo ruiruo rẹ Ọghẹnẹ vwọ kẹ avwanre .
E de ru ọtiọyen nu , ka cha fuẹrẹn oborẹ ẹse - eruo vwo churobọ si omavwerhovwẹn rẹ avwanre , kugbe oboresorọ avwanre vwo dje uruemu nana phia ọkieje .
4 , 5 .
Mavọ yen Jihova vẹ Jesu vwo djudje rẹ ẹse - eruo kẹ avwanre ?
Oma vwerhen Jihova siẹrẹ ọ da mrẹ ihwo ri ruẹse , kidie ọ guọnọre nẹ ihworakpọ vwẹrokere ọyen .
( Ẹfe . 5 : 1 ) Erhuvwu ra sa mrẹ vwẹ emama re riariẹ avwanre phiyọ kugbe obo ra ma avwanre wan , chọn avwanre uko vwọ riẹn nẹ Ọghẹnẹ guọnọre nẹ oma vwerhen avwanre .
( Une 104 : 24 ; 139 : 13 - 16 ) Eriyina , avwanre se brọghọ phiyọ Jihova oma siẹrẹ a da davwẹngba vwo ru obo re cha nẹrhẹ oma vwerhen ihwo efa .
Jesu djudje ọgbagba kẹ avwanre kpahen oborẹ ohworakpọ sa vwọ dia ọkokẹ .
Inenikristi uyota davwẹngba vwọ vwẹrokerẹ udje rọyen .
Jesu komobọ da ta : “ Ọ dianẹ Ọmọ rẹ ohwo rhere re e vwo gbe odibo kẹ - ẹ , ẹkẹvuọvo re o vwo gbe odibo , rere o vwẹ arhọ rọye tan ihwo buebu . ”
( Mat . 20 : 28 ) Ọyinkọn Pọl da je vwẹ uchebro nana kẹ Inenikristi : “ Gbe vwo iroro na vwẹ ohri rẹ ovwan , rẹ ovwan ji vwo vwẹ evun ri Kristi Jesu . . . ọ vwẹ oma kpotọ , ọ da reyọ oma rẹ odibo . ”
( Fil .
2 : 5 , 7 ) E jẹ ohwo vuọvo nọ oma rọyen , ‘ Mi se nene udje rẹ Jesu kpẹkpẹkpẹ vwọ vrẹ obo ri jovwo ? ’ ​ — Se 1 Pita 2 : 21 .
Die yen Jesu vwẹ itẹ rẹ ohwo rẹ Sameria na vwo yono avwanre ?
( Ni uhoho rẹsosuọ na . )
Avwanre da davwẹngba vwọ vwẹrokere udje rẹ Jihova vẹ Jesu Kristi , vwo ọdavwẹ rẹ ihwo efa , ji guọnọ idjerhe ra sa vwọ chọn ayen uko , ọ cha nẹrhẹ e se vwo ẹroesiri rẹ Ọghẹnẹ .
Jesu kpe itẹ rẹ ohwo rẹ Sameria vwo djephia nẹ ọyen guọnọre nẹ idibo rọyen davwẹngba rayen eje vwọ chọn ihwo efa uko , ji te erhorha dede .
( Se Luk 10 : 29 - 37 . )
Wọ je karophiyọ onọ rọ nẹrhẹ Jesu kpe itẹ rẹ ohwo rẹ Sameria na ?
Ohwo rẹ Ju ọvo nọrọ nẹ , “ kono hẹ ọrivẹ mẹ ? ”
Ẹkpahọnphiyọ rẹ Jesu vwọphia , djerephia nẹ siẹrẹ avwanre da guọnọ vwo ẹroesiri rẹ Jihova , kẹ avwanre ruẹse kẹ ihwo kirobo rẹ ohwo rẹ Sameria na ruru .
Mavọ yen ẹvwọtua rẹ ojevwe romobọ vẹ ẹse - eruo vwo churobọ si aphro rẹ Eshu vwọphia ?
Erọnvwọn buebun herọ ri se mu Onenikristi vwo ruẹse kẹ ihwo .
Kerẹ udje , ẹse - eruo churobọ si aphro rẹ Eshu vwọphia vwẹ ogba rẹ Idẹn .
Vwẹ idjerhe vọ ?
Eshu ta ota ro mudiaphiyọ nẹ erọnvwọn che yovwin kẹ Adam vẹ Ivi , ji te ihworakpọ eje , siẹrẹ ayen da vwẹ ẹvwọtua rẹ ojevwe romobọ rayen vwọ kobaro kẹ ẹmienyo rẹ Ọghẹnẹ .
Ivi guọnọ dia kerẹ Ọghẹnẹ fikirẹ urhurusivwe romobọ .
Adam guọnọ ru ojevwe rẹ aye rọyen . ( Jẹn .
3 : 4 - 6 ) Avwanre riẹn oborẹ orhiẹn rayen ghwa rhe .
Ẹvwọtua rẹ ojevwe romobọ cha sa kẹ ohwo omavwerhovwẹ - ẹn ; umiovwo yen ọ ghwa cha .
Avwanre da dia ihwo ri ruẹse , ke se djephia nẹ avwanre vwo imuẹro nẹ idjerhe rẹ Jihova ruẹ erọnvwọn wan yen me yovwin .
Die yen Ọghẹnẹ ruru rọ sa nẹrhẹ Adam vẹ Ivi vwo ọdavwẹ rẹ ẹse - eruo ?
Dede nẹ Adam vẹ Ivi ọvo yehẹ evunrẹ ogba rẹ Idẹn , Jihova kẹ ayen iruo ro se mu ayen vwo roro kpahen ihwo efa .
O bruba kẹ ayen , ọ da vuẹ ayen nẹ ayen vwiẹ akpọ na vọn rere ayen vwẹrote . ( Jẹn .
1 : 28 ) Kirobo rẹ Ọmemama na vwo ọdavwẹ rẹ emama rọyen , eriyin o ji fo nẹ Adam vẹ Ivi vwo ọdavwẹ rẹ obo re cha nẹrhẹ oma vwerhen emọ rẹ ayen che vwiẹ .
Ọghẹnẹ guọnọre nẹ Iparadaisi na hẹre ro akpọneje , vwọ kẹ erere rẹ emọ rẹ Adam eje .
Orua rọyen eje yen che koko ruiruo rode yena .
Diesorọ iruo re vwo hirhe akpọ na phiyọ Iparadaisi rha ghwa omavwerhovwẹn rhe ?
Eya vẹ eshare re gbare cha nabọ nene ọrhuẹrẹphiyotọ rẹ Jihova ọke rẹ ayen da wian kugbe vwo ru akpọ na phiyọ Iparadaisi , kirobo rẹ ọhọre rẹ Ọghẹnẹ hepha .
Ọtiọyena , kẹ ayen sa ro emaerovwo rẹ Jihova .
( Hib . 4 : 11 ) Roro kpahen omavwerhovwẹn vẹ evunvọnvwẹ rẹ iruo yena rha ghwa rhe !
Mane kẹ ayen se vwo ọdavwẹ rẹ ihwo efa jovwo , Jihova rhe ku ebruphiyọ ku ayen vọnvọn .
10 , 11 .
Mavọ yen avwanre se vwo ruiruo rẹ aghwoghwo vẹ odibo egbe na fiotọ ?
Nonẹna , Jihova kẹ avwanre iruo re vwo ghwoghwo ji gbe odibo .
Jẹ , e che se ruiruo na fiotọ siẹrẹ e rhe vwo ọdavwẹ rẹ ihwo - o .
Vwọba , ọ da dianẹ ẹguọnọ rẹ Jihova vẹ ẹguọnọ rẹ irivẹ rẹ avwanre yen muẹ avwanre vwo ruiruo na , ke se chirakon ruo .
Vwẹ ẹgbukpe ujorin ẹsosuọ , Pọl da tanẹ ọyen vẹ iniọvo evo “ iruiruo rẹ Ọghẹnẹ ” kidie ayen kọn je kuẹ ame kuẹ ubi rẹ Uvie na . ( 1 Kọr .
3 : 6 , 9 ) Avwanre je sa dia “ iruiruo rẹ Ọghẹnẹ ” nonẹna , siẹrẹ a da vwẹ ẹgba rẹ avwanre vẹ oborẹ avwanre vwori , vwọba ruiruo rẹ Uvie na .
Ọyena ghini uphẹn oghẹresan !
A mrẹ vwo dje aghọghọ rọ herọ siẹrẹ a da chọn ohwo uko vwọ riẹn uyota na - a ( Ni ẹkorota 12 )
12 , 13 .
Erere vọ yen a sa mrẹ vwẹ iruo rẹ odibo egbe na ?
Oma cha nabọ vwerhen avwanre siẹrẹ a da vwẹ ọke vẹ ẹgba rẹ avwanre vwo ruiruo rẹ aghwoghwo vẹ odibo egbe na .
Buebun rẹ iniọvo ri vwẹ Baibol vwo yono ihwo re , sa vuẹ wẹ omavwerhovwẹn rẹ ayen mrẹ vwevunrẹ iruo na .
Ọ ghene kẹ ohwo aghọghọ siẹrẹ a da mrẹ oborẹ oma vwerhen ihwo na te , ọke rẹ ayen de rhi vwo ẹruọ rẹ Baibol na , ru esegbuyota rayen gan , ji ton aghwoghwo phiyọ .
Ọtiọyen oma je nabọ vwerhen Jesu ọke rẹ idibo 70 ro ji kpo aghwoghwo na vwo “ rhivwi rhe vẹ aghọghọ ” fikirẹ erere ro nẹ evunrẹ iruo na rhe . ​ — Luk 10 : 17 - 21 .
Vwẹ akpọneje , oma vwerhen ighwoghwota ọke rẹ ayen da mrẹ oborẹ ovuẹ rẹ Uvie na djobọte ihwo rẹ ayen ghwoghwo ota kẹ .
Roro kpahen udje rẹ eghene aye ọvo rọ je rọvwọ - ọn , re se Anna . Anna kua kpo asan ra ma guọnọ ukẹcha vwẹ Eastern Europe .
* Ọ da ta : “ Ihwo buebun herọ ra cha vwẹ uyono rẹ Baibol mu kẹ , ọyena je vwe dẹn .
Iruo na kẹ vwẹ omavwerhovwẹn .
Me mrẹ ọke vwo roro kpahen ebẹnbẹn mẹ siẹrẹ mi de nẹ aghwoghwo te uwevwi - in .
Kidie ebẹnbẹn vẹ ẹnwan rẹ ihwo ri mi yono na yen ọdavwẹ mẹ .
Kọke kọke yen me vwọ guọnọ idjerhe sansan re me sa vwọ chọn ayen uko , je bọn ayen gan .
Aphro herọ - ọ , ‘ ẹrhovwo herọ kẹ ọkokẹ nọ ohwo ra kẹ . ’
” ​ — Iruo 20 : 35 .
Avwanre da davwẹngba vwọ wian anurhoro na eje vwẹ asan rẹ avwanre de ghwoghwo , kohwo kohwo ko se vwo uphẹn ro vwo nyo ovuẹ rẹ Uvie na Ni ẹkorota 14 )
Mavọ yen a sa vwọ mrẹ aghọghọ vwevunrẹ iruo rẹ aghwoghwo na , ọ da tobọ dianẹ imihwo krẹn yen kerhọ ?
Oma cha nabọ vwerhen avwanre siẹrẹ a da davwẹngba vwo ghwoghwo ota kẹ kohwo kohwo , ọ da tobọ dianẹ ayen rhọnvwe kerhọ - ọ .
Kidie iruo rẹ avwanre ruẹ nonẹna , họhọ ọ rẹ ọmraro Izikiẹl rẹ Jihova ta eta nana kẹ : “ Ku wọ ta ota mẹ kẹ ayen , owenẹ ayen nyo owene ayen je nyo . ” ( Izi . 2 : 7 ; Aiz .
43 : 10 ) Noso nẹ Jihova ni ẹgbaẹdavwọn rẹ avwanre ghanghanre , ọ da tobọ dianẹ ihwo evo rhọnvwe kerhọ - ọ .
( Se Hibru 6 : 10 . )
Oghwoghwota ọvo nabọ dje uvi rẹ uruemu phia vwẹ ẹdia nana .
Vwọ kpahen aghwoghwo rọyen , ọ da ta : “ Avwanre kọnre , ji ku ame ku , avwanre da je nẹrhovwo vẹ ẹwẹn nẹ Jihova che ru urhurusivwe rẹ ihwo na ganphiyọ kpahen ovuẹ na . ” ​ — 1 Kọr .
3 : 6 .
Uruemu vọ yen ihwo buebun djephia siẹrẹ e de ruẹse kẹ ayen , kẹ ẹro vọ yen ofori nẹ e vwo ni uruemu rayen ?
Jesu guọnọre nẹ avwanre dia ekokẹ rere oma sa vwọ vwerhen avwanre .
Oma vwerhen ihwo buebun siẹrẹ e de ruẹse kẹ ayen .
Kọyensorọ Jesu vwo bru avwanre uche nẹ , “ kẹ , ka je kẹ wẹ ; omamọ rẹ ovwanvwọn , ra nyẹre , re kpoghori , rọ mwavwi hwẹ , kọye e mu phihọ agada wẹn .
Kidie ovwanvwọn wọ vwọ vwanvwe kẹ ihwo ọye a je vwọ vwanvwe kẹ wẹ . ”
( Luk 6 : 38 ) Vwọrẹ uyota , ọ dia ihwo eje yen che dje omavwerhovwẹn phia kpahen ẹse rẹ avwanre ru kẹ aye - en .
Jẹ , otu ri dje omavwerhovwẹn phia sa vwẹrokere avwanre vwo ruẹse kẹ ihwo efa .
Ọtiọyena , e jẹ avwanre kokẹ , o torori sẹ ihwo che dje omavwerhovwẹn phia - a .
Ọkiọvo , ẹse vuọvo wo ruru na se fierere rhuarho kẹ ohwo ru wo ruro kẹ .
Die yen ofori nẹ o mu avwanre vwo ruẹse ?
Vwọrẹ uyota , ọ dia erere ro che te ayen obọ yen nẹrhẹ ekokẹ ruẹse - e .
Jesu vwo ọnana vwẹ ẹwẹn ọke rọ vwọ ta : “ Wọ da re orẹ , se ivwiogbere , ikruabọ , ikpono , irhuẹro , ke bruba kẹ wẹn , fikiridie ayen sa hwa osa kẹ wẹ - ẹ . ”
( Luk 14 : 13 , 14 ) Ọvo usun rẹ ihwo rẹ ẹwẹn ọfuanfon muru vwo si Baibol na da ta : “ Ohwo rọ mrẹ otu ghọghọ che vwo ebruba . ”
Ọfa da rha ta : “ Ebruba kẹ ohwo ro roro ovwiogbere ! ”
( Isẹ 22 : 9 ; Une 41 : 1 ) E gbe jẹ avwanre kokẹ , kidie oma vwerhen ohwo siẹrẹ a da vwẹ ukẹcha kẹ ihwo efa .
Oka rẹ ẹse vọ yen cha kẹ wẹ omavwerhovwẹn ?
Ọke rẹ Pọl vwọ vwanriẹn eta rẹ Jesu nẹ “ ẹrhovwo herọ kẹ ọkokẹ nọ ohwo ra kẹ , ” ọ ghwa dia ekuakua rẹ ugboma re vwo ruẹse kẹ ihwo ọvo yen o vwori vwẹ ẹwẹ - ẹn , ota rọyen na ji churobọ si uchebro , odjekẹ , vẹ ukẹcha ra vwọ kẹ otu re guọnerọ .
( Iruo 20 : 31 - 35 ) Pọl vwẹ ota vẹ uruemu vwo yono avwanre nẹ ọ pha ghanghanre ra vwọ vwẹ ọke , ẹgba , erhọ - ẹka , vẹ ẹguọnọ rẹ avwanre vwọ vwẹ ukẹcha kẹ ihwo .
Die yen ihwo buebun ri ruẹ ehiahiẹ ta kpahen ekokẹ ?
Otu ri yono kpahen uruemu rẹ ihworakpọ tare nẹ oma nabọ vwerhen ihwo ri kokẹ .
Ọbe ọvo tare nẹ , “ ihwo ri kokẹ tare nẹ oma vwerhen ayen san siẹrẹ ayen de ruẹse kẹ ihwo . ”
Ihwo ri ruẹ ehiahiẹ tare nẹ siẹrẹ a da chọn ihwo efa uko , ọyena nẹrhẹ “ e yeren uvi rẹ akpọ ro vwotọ , kidie avwanre ru obo ri fierere kẹ ihwo efa . ”
Eriyina , kẹ ayen jiro kẹ ihwo nẹ ayen vwomakpahotọ chọn ihwo efa uko , kidie o toroba omakpokpọ vẹ aghọghọ rẹ ohwo .
Ọnana dia emu ọrhorha vwọ kẹ ihwo ri muọghọ kẹ Baibol na kerẹ ọbe rẹ Jihova siobọnu kẹ ihworakpọ - ọ . ​ — 2 Tim .
3 : 16 , 17 .
19 , 20 .
Diesorọ wọ vwọ guọnọ dia ohwo ro ruẹse ?
Ọ bẹn ọkiọvo ra vwọ dia ohwo ro ruẹse , kidie ihwo re vwẹ ọdavwẹ rayen vwọ kobaro kẹ ọ rẹ ihwo efa , yen riariẹ avwanre phiyọ .
Ẹkẹvuọvo , Jesu tare nẹ iji ro shekpahen ẹguọnọ re che vwo kpahen Jihova vẹ ubiudu , ugboma , iroro , kugbe ogangan rẹ avwanre , vẹ ọ rọ tare nẹ e vwo ẹguọnọ kpahen ihwo efa kerẹ oma robọ rẹ avwanre , yen iji ivẹ re marho .
( Mak 12 : 28 - 31 ) Kirobo re yono cha na , ihwo ri vwo ẹguọnọ rẹ Jihova nabọ davwẹngba vwọ vwẹrokere .
Jihova vẹ Jesu nabọ kokẹ ghwologhwolo .
Ayen je guọnọ nẹ avwanre dia ihwo re ruẹse , rere uvi rẹ aghọghọ se vwo te avwanre obọ .
Avwanre da davwẹngba vwo ruẹse kẹ Ọghẹnẹ kugbe irivẹ avwanre , ke se brọghọ phiyọ Jihova oma , ji ru obo ri che fierere kẹ avwanre vẹ ihwo efa .
O muẹro nẹ wọ nabọ davwẹngba vwọ vwẹ ukẹcha kẹ kohwo kohwo , marho kẹ iniọvo rẹ avwanre .
( Gal . 6 : 10 ) Wo de ruẹ ọtiọyen ọkieje , e che vwo ẹguọnọ wẹn ji ni we ghanghanre , ukuotọ rọyen oma kọ cha vwerhen owẹ .
Ọbe rẹ Isẹ 11 : 25 da ta : “ Ohwo ro ruẹ ẹse ọye ri fe , ohwo ro kuẹ ame kuẹ emu ra kọnre eriyin e ji ku ame kuo . ”
Vwọrẹ uyota , idjerhe buebun herọ ra sa vwọ kokẹ yẹrẹ ruẹse kẹ ihwo vwẹ aghwoghwo rẹ Uvie na , vẹ akpeyeren re kẹdẹ kẹdẹ rẹ avwanre , a me je mrẹ erere norhe .
A cha fuẹrẹn evo usun rayen vwẹ uyono rọ vwọ kpahen ọnana .
E wene odẹ na .
“ Avwanre otu rẹ iruiruo rẹ Ọghẹnẹ . ” ​ — 1 KỌR .
3 : 9 .
UNE : 64 , 111
ọke ra da vwẹ ukẹcha kẹ ihwo rẹ orua vẹ iniọvo rẹ ukoko na ?
ọke ra da ghọ erhorha ?
ọke ra da vwomakpahotọ vwọ kẹ iruo rẹ ẹga na , ji hẹre aghwoghwo rẹ avwanre phiyọ ?
Ẹdia sansan vọ yen avwanre vẹ Jihova da sa wian kugbe ?
ỌMEMAMA rẹ avwanre riẹnre nẹ ihworakpọ re gbare che nene ọyen wian kugbe vwo ru orugba rẹ ọhọre rọyen .
Asaọkiephana dede , ihworakpọ ri jẹgba ji se fuevun nene Jihova wian kugbe kẹdẹ kẹdẹ .
Kerẹ udje , avwanre “ iruiruo rẹ Ọghẹnẹ , ” fikirẹ iruo rẹ aghwoghwo vẹ odibo egbe rẹ avwanre ruẹ .
( 1 Kọr . 3 : 5 - 9 ) Vwẹro roro ! Avwanre vẹ Ọmemama rẹ avwanre rọ dia Ọromevwẹgba vwẹ akpọ vẹ odjuvwu yen gbe ruiruo nana rọ pha ghanghanre na !
Ẹkẹvuọvo , ọ dia evunrẹ iruo rẹ aghwoghwo vẹ odibo egbe na ọvo yen avwanre vẹ Jihova da sa wian kugbe - e .
Vwevunrẹ uyono nana , a cha fuẹrẹn oborẹ avwanre vẹ Jihova sa vwọ wian kugbe , ọke ra da vwẹ ukẹcha kẹ ihwo rẹ orua vẹ iniọvo rẹ ukoko na , ọke ra da ghọ erhorha , ọke ra da vwomakpahotọ vwọ kẹ iruo rẹ ẹga na , kugbe ọke ra da hẹre iruo rẹ aghwoghwo rẹ avwanre phiyọ . ​ — Kọl .
3 : 23 .
Diesorọ a vwọ kẹnoma kẹ uruemu ra vwọ vwẹ oborẹ avwanre se ruẹ vwẹ ẹga rẹ Jihova vwọ vwanvwe ọ rẹ ihwo efa ?
Re vwo yono yanran na , wọ vwẹ oborẹ wo se ruẹ kẹ Jihova vwọ vwanvwe ọ rẹ ihwo efa - a .
Karophiyọ nẹ avwanre ejobi dia edje - e . Ẹdia , omakpokpọ , vẹ ẹgba ro rhe avwanre ohwo vuọvo je fẹnẹ .
Ọyinkọn Pọl da ta : “ E jẹn dohwo diruo rọye davwini , kọ mrẹ obo rọ vwọ yeyan kẹ Omobọ rọye ọvo ọ gbe dia ọrivẹ rọye - e . ” ​ — Gal .
6 : 4 .
Diesorọ a sa vwọ tanẹ kohwo kohwo rọ vwẹrote orua rọyen nene Ọghẹnẹ wian kuẹgbe ?
Jihova guọnọre nẹ avwanre vwẹrote orua rẹ avwanre .
Kerẹ udje , wọ sa wian vwọ ghẹrẹ orua wẹn .
Ini buebun daji uwevwin , ayen kpo iruo - o , kidie ayen guọnọ nabọ vwẹrote emọ rayen .
Vwọba , emọ evo ri te imiragua re , vwẹrote esẹ vẹ ini rayen re kpakore .
Enana ghwa obo ro fori nẹ e ru .
Baibol na da ta : “ Ohwo rọ rha kọn okọn phihọ otọ kẹ imoni rọye - e , marho kẹ ekru robọ rọye , yọ yọnrọn esegbuyota na - a yẹ ohwo yena bra nọ ohwo ro ji segbuyota - a . ” ( 1 Tim .
5 : 8 ) Oghwa tiọyena de rhe we , ọ cha nẹrhẹ ọ bẹn emerha wọ vwọ nabọ ghwọrọ ọke vwo ruiruo rẹ Uvie na te asan wọ guọnọre .
Ẹkẹvuọvo , wo jẹ udu bru we - e !
Oma vwerhen Jihova siẹrẹ wọ da vwẹrote orua wẹn . ​ — 1 Kọr .
10 : 31 .
Mavọ yen emiọvwọn sa vwọ vwẹ ọdavwẹ rẹ Uvie na vwọ kobaro , kẹ erere vọ yen che te ayen obọ ?
Emiọvwọn rehẹ evunrẹ ukoko na se nene Jihova wian kugbe siẹrẹ ayen de jiro kẹ emọ rayen nẹ ayen bru ẹkẹn kẹ oma vwẹ ẹga rẹ Jihova .
Buebun rẹ emọ tiọyena rẹ emiọvwọn rayen jiri ẹga ọkieje kẹ , ghene ton iruo na phiyọ .
Ukuotọ rọyen , ayen de kpo asan oshesheri ra ga .
Evo ga kerẹ imishọnare , efa ga kerẹ ekobaro vwẹ asan ra da ma guọnọ ukẹcha .
O ji vwo efa re ga vwẹ Bẹtẹl . Fikirẹ asan ro sherabọ rẹ ayen da ga na , emọ tiọyena fobọ mrẹ ihwo rẹ orua raye - en .
Dedena , emiọvwọn ri vwo uruemu rẹ omaevwoze je vwẹ uchebro kẹ emọ rayen nẹ ayen chirakon vwẹ asan rẹ ayen da ga na .
Diesorọ ?
Kidie oma vwerhen ayen nẹ emọ rayen vwẹ ọdavwẹ rẹ Uvie na vwọ kobaro .
( 3 Jọn 4 ) Oborẹ oma ruẹ Hanah ọke ro vwo “ siobọ ” nu Samuẹl kẹ Jihova , eriyin oma ji ruẹ ayen .
Ayen niro nẹ okpuphẹn yen ọ hepha rẹ ayen vwo nene Jihova wian kugbe .
Ayen viẹ idiekpọvwọ kpahen oborẹ ayen siobọnu kẹ Jihova na - a . ​ — 1 Sam .
1 : 28 .
Ukẹcha vọ yen wọ sa vwọ kẹ iniọvo rehẹ ukoko wẹn ?
( Ni uhoho rẹsosuọ na . )
Ku wọ da rha dia ohwo ro vwo oghwa rẹ orua - a vwo ? Wọ sa vwẹ ukẹcha kẹ iniọvo rẹ oma rayen jẹ gan , iniọvo re kpakore , yẹrẹ e re vwẹrote ayen ?
Ni ukoko wẹn riariẹ rere wọ jokaphiyọ ihwo re guọnọ ukẹcha .
Ọkiọvo wo se vwo oniso rẹ oniọvo aye rọ vwẹrote ọsẹ yẹrẹ oni rọyen rẹ oma rọyen jẹ gan .
Wo se nene ọsẹ yẹrẹ oni na ghwọrọ ọke kugbe rere oniọvo aye na sa vwọ mrẹ ọke vwo ru erọnvwọn efa ?
Vwọba , wọ sa yan uwevwin kẹ ihwo re guọnọ ukẹcha , yẹrẹ mu ayen kpo uyono , kpo eki , yẹrẹ vwo kpo họspito ra mrẹ ohwo ro muọga ?
Wo de ruẹ ọtiọyen , Jihova kọ sa reyọ owẹ vwọ kpahenphiyọ ẹrhovwo rẹ ihwo evo .
Ọyena idjerhe ọvo ru wo se vwo nene Jihova wian kugbe . ​ — Se 1 Kọrẹnt 10 : 24 .
Die yen erhorha ẹghọ churobọ si ?
Erhorha ẹghọ , ọyen uruemu ọvo re vwo vughe ihwo ri nene Ọghẹnẹ wian kuẹgbe .
( Hib .
13 : 2 ) Baibol na vọnre vẹ ikuegbe ri se mu avwanre vwo dje ẹguọnọ phia vwẹ idjerhe tiọna .
( Jẹn . 18 : 1 - 5 ) E jẹ avwanre reyọ kuphẹn kuphẹn ro rhiephiyọ vwọ chọn ihwo efa uko , o torori sẹ ayen “ otu re hẹ evwruwevwi rẹ esegbuyota na ” yẹrẹ ihwo rẹ ẹga efa - a . ​ — Gal .
6 : 10 .
Die yen se mu we vwo dede iniọvo rehẹ ẹga ọkieje phiyọ oma ?
Wo se nene Ọghẹnẹ wian kugbe rere wo dede iniọvo rehẹ ẹga ọkieje re guọnọ asan rẹ ayen dia ?
( Se 3 Jọn 5 , 8 . )
Wo de ruẹ ọtiọyen , ovwan ke sa mrẹ uphẹn vwo “ ru esegbuyota rẹ ohwohwo gan . ”
( Rom 1 : 11 , 12 ) Roro kpahen ikuegbe rẹ eghene Olaf , rẹ ọsẹ vẹ oni rọyen dia Iseri rẹ Jihova - a .
Olaf karophiyọ ọke ọvo rọ wanre rẹ oniruo okinriariẹ ọvo rọ je rọvwọ - ọn vwo won ukoko rayen .
Ọke yena , a sa mrẹ oniọvo ro phi oniruo okinriariẹ na phiyọ uwevwi - in .
Olaf da nọ ọsẹ vẹ oni rọyen sẹ oniruo okinriariẹ na se nene ayen dia .
Ayen da tanẹ ayen rhọnvwere , takpe nẹ Olaf che sherhẹn agbara .
Olaf da je rhọnvwe .
Ọ da ta : “ A mrẹ vwo dje udughwrẹn yena - a !
Mẹ vẹ oniruo okinriariẹ na fobọ vrẹn , avwanre me ta ota kpahen iyovwinreta sansan ọke rẹ avwanre da riemu rẹ urhiọke .
Ọbọngan rọ vwọ kẹ vwẹ da nẹrhẹ mi vwo owenvwe me vwọ dia ọkobaro . ”
Olaf gare vwẹ asan sansan kerẹ imishọnare vwẹ uvwre rẹ ẹgbukpe 40 re wanre na .
Diesorọ e vwo ruẹse , ọ da tobọ dianẹ ihwo dje ọdavwaro phia - a ?
Dje kpahọn .
Idjerhe buebun herọ ru wo se vwo dje ẹguọnọ kẹ erhorha , ọ da tobọ dianẹ ayen che ni ẹgbaẹdavwọn wẹn sakamu .
Roro kpahen udje nana .
Vwẹ Spain , oghwoghwota ọvo vwẹ Baibol vwo yono aye ọvo re se Yesica ro nẹ Ecuador rhe .
Ro vwo yono ẹdẹ ọvo , o de noso nẹ Yesica viẹ .
Ọ da nọ oboresorọ .
Yesica da vuẹ nẹ tavwen ọ ke kua rhe Spain , uwenre gan kẹ ọyen mamọ .
Ọ tobọ vwo ẹdẹ ọvo rẹ emu vwọ kanrọ , ame ọvo yen herọ rọ sa vwọ kẹ ọmọtẹ rọyen .
Ọ da nẹrhovwo rhe Ọghẹnẹ vwọ kẹ ukẹcha , ọke ro vwo kpogho ọmọ na rere ovwerhẹn vwo suon .
O kriri - i , iniọvo eya ivẹ da vwẹriẹ rhi ghwoghwo ota kẹ .
Ẹkẹvuọvo , Yesica rhọnvwe kerhọ - ọ .
Ọ da bẹrẹ imagazini rẹ ayen vwọ kẹ , jẹ ọ van : “ Ọnana yen emu re me cha vwọ kẹ ọmọ mẹ na ? ”
Iniọvo na davwẹngba ayen vwo bruche , jẹ ọ rhọnvwe kerhọ - ọ .
Ọke vwọ yanran , ayen da yanjẹ akpẹrẹ rẹ emu vwẹ anurhoro rọyen .
Ẹse rẹ ayen ruru na de te Yesica ubiudu mamọ , kọ rhe viẹ idiekpọvwẹ nẹ ọ fobọ vwo oniso rẹ ẹkpahọnphiyọ rẹ ẹrhovwo rọye - en .
Asaọkiephana , o brorhiẹn rọ vwọ ga Jihova re .
Ẹse - eruo rẹ inọvo na fierere dẹn ! ​ — Aghwo .
11 : 1 , 6 .
9 , 10 . ( a ) Ọke sansan vọ vwẹ ọke awanre yen a da tanẹ ihwo rẹ Ọghẹnẹ vwomakpahotọ vwọ kẹ iruo ?
( b ) Nonẹna , erhọ yen iruo evo rẹ eshare sa vwomakpahotọ vwo ru vwevunrẹ ukoko na ?
Vwẹ ọke awanre , o vwo ọke sansan re vwo ghwoghwo kẹ ẹgborho rẹ Izrẹl nẹ a guọnọ ihwo re cha vwomakpahotọ vwọ kẹ owian . ( Eyan . 36 : 2 ; 1 Ikun 29 : 5 ; Neh .
11 : 2 ) Nonẹna , uphẹn sansan rhiephiyọ wọ vwọ reyọ ọke , igho , vẹ ona wẹn vwọ vwẹ ukẹcha kẹ iniọvo na .
Wo de ru ọtiọyen , oma cha vwerhen owẹ , wo je cha mrẹ ebruphiyọ buebun .
Baibol na bru eshare uche nẹ ayen yerin te ẹdia rẹ ayen se vwo ruiruo sansan je dia iniruo vwevunrẹ ukoko na , rere ayen vẹ Jihova sa vwọ wian kugbe . ( 1 Tim .
3 : 1 , 8 , 9 ; 1 Pita 5 : 2 , 3 ) Iniọvo ri nene uchebro nana , vwo owenvwe rẹ ayen vwọ vwẹ ukẹcha phia vwẹ kẹdia kẹdia ejobi .
( Iruo 6 : 1 - 4 ) Ekpako na nọ wẹ sẹ wọ sa vwẹrote ẹbe rẹ ukoko na , echidiotọ , asan re de ghwoghwo , yẹrẹ sẹ wo se vwobọ vwẹ ẹroevwote rẹ Ọguan Ruvie na , yẹrẹ ruiruo efa ?
Iniọvo ri vwomakpahotọ vwọ kẹ iruo tiọyena sa vuẹ wẹ aghọghọ rọ herọ siẹrẹ a da vwẹ ukẹcha kẹ ihwo efa .
Wo che vwo igbeyan kpokpọ siẹrẹ wọ da vwomakpahotọ vwọ kẹ iruo rẹ ebabọn ( Ni ẹkorota 11 )
Erere vọ yen oniọvo aye ọvo mrẹ vwo nẹ ugbeyan ro vwo mu ihwo sansan re vẹ ọyen gbe ruiruo rẹ ebabọn ?
Ihwo re vwomakpahotọ vwọ kẹ iruo rẹ ẹga na fobọ vwo igbeyan kpokpo .
Roro kpahen udje rẹ Margie rọ dia oniọvo aye ro ruiruo rẹ ebabọn rẹ Eguan Ruvie vwẹ uvwre rẹ ẹgbukpe 18 re .
Ọ vwẹ ukẹcha phia vwo yono ighene eya buebun phiyọ iruo na .
Ọ rhe mrẹvughe nẹ ọyena idjerhe oyoyovwin ọvo re se vwo phiuduphiyọ ohwohwo awọ .
( Rom 1 : 12 ) Ọke rẹ Margie vwo hirharoku ebẹnbẹn evo , igbeyan rọyen na de sikẹrẹ , je bọn gan .
Wọ vwomakpahotọ vwọ kẹ iruo rẹ ebabọn jovwo re ?
Wọ sa vwomakpahotọ , ọ da tobọ dianẹ wo vwo ona rẹ ebabọ - ọn ?
Mavọ yen wọ sa vwọ vwẹ ukẹcha kẹ ihwo rẹ oghwọrọ te oma ?
Oghwọrọ da vwomaphia , ihwo rẹ Ọghẹnẹ ke wian kuẹgbe vwọ chọn iniọvo rayen uko .
Kerẹ udje , ayen ruẹ itetoro vwọ vwẹ ukẹcha kẹ iniọvo rẹ oghwọrọ te oma .
( Jọn 13 : 34 , 35 ; Iruo 11 : 27 - 30 ) Ayen je vwobọ vwẹ orufon vẹ ẹrhomabọn rẹ iwevwin .
Oma vwerhen Gabriela rọ dia oniọvo aye ro nẹ Poland rhe , ọke rẹ iniọvo na rhe vwọ rhuẹrẹ uwevwin rọyen rẹ oghwe guọghọ totọ .
Ọ da ta : “ Me guọnọ ta ota kpahen ekuakua mi rhi vwo , ọ dia ekuakua ri ghwru va vwẹ abọ - ọ .
Obo me rhiẹromrẹ nẹrhẹ mi vwo imuẹro nẹ , ghini okpuphẹn yen ọ hepha ra vwọ dia ẹbẹre ọvo rẹ ukoko nana rọ dia esiri rẹ aghọghọ vẹ omavwerhovwẹn . ”
Buebun rẹ ihwo rẹ oghwọrọ te oma ra vwẹ ukẹcha kẹ , tare nẹ kọ ghwa họhọ nẹ ayen rhoma rhi fe vrẹ obo ri jovwo .
Ihwo ri nene Jihova wian kugbe vwọ vwẹ ukẹcha phia , je mrẹ omavwerhovwẹn rode . ​ — Se Iruo Rẹ Iyinkọn Na 20 : 35 ; 2 Kọrẹnt 9 : 6 , 7 .
A da vwomakpahotọ vwọ kẹ iruo vwevunrẹ ukoko na , mavọ yen ọyena sa vwọ bọn oyerinkugbe rẹ avwanre vẹ Jihova gan ?
Djudje ọvo .
Stephanie vẹ iniọvo efa vwo uphẹn rẹ ayen vwo nene Jihova wian kugbe vwọ vwẹ ukẹcha kẹ iniọvo rẹ ofovwin djẹ nẹ ẹkuotọ rayen rhe America .
Ayen chọn iniọvo na uko vwọ guọnọ iwevwin rẹ ayen cha dia , je nabọ rhuẹrẹ ayen phiyọ .
Stephanie da ta : “ Omavwerhovwẹn vẹ ọdavwaro rẹ ayen vwo kpahen ẹguọnọ rẹ iniọvo rehẹ akpọeje na dje kẹ ayen , te avwanre ubiudu .
Ayen niro nẹ avwanre chọn ayen uko , ẹkẹvuọvo , ayen yen ma chọn avwanre uko .
Uvi rẹ oyerinkugbe rẹ ayen vwori , vẹ ẹguọnọ , esegbuyota , kugbe ẹroẹvwọsuọ rayen kpahen Ọghẹnẹ , nẹrhẹ ẹguọnọ rẹ avwanre kpahen Jihova ganphiyọ , ọ je nẹrhẹ ọdavwaro rẹ avwanre kodophiyọ kpahen erọnvwọn sansan rẹ ukoko rẹ Jihova vwọ kẹ avwanre . ”
14 , 15 . ( a ) Uruemu vọ yen ọmraro Aizaya djephia ?
( b ) Idjerhe vọ yen ighwoghwota sa vwọ vwẹrokere uruemu rẹ Aizaya djephia ?
Wọ guọnọ nene Jihova wian kugbe vọnvọn ?
Wọ guọnọ kpo asan rẹ ukoko na da ma guọnọ ukẹcha ?
Vwọrẹ uyota , ọ dia oborẹ asan ra da ga na sheri te yen cha nẹrhẹ a sa dia ohwo ro ruẹse - e .
Dedena , o vwo iniọvo evo ri vwo uphẹn rẹ ayen vwo kpo asan oshesheri ra ga .
Uruemu rẹ ayen djephia , họhọ ọ rẹ ọmraro Aizaya .
Ọke rẹ Jihova vwọ nọ nẹ , “ Ono mi ji , kono re ra kẹ avwanre ? ”
ọ da kpahen : “ Mẹvwẹ na !
Ji vwe . ”
( Aiz . 6 : 8 ) Wọ guọnọ vwẹrokere Aizaya siẹrẹ use tiọyena da rhe ?
Kẹ , uphẹn vọ yen rhiephiyọ ?
Vwọ kpahen iruo rẹ aghwoghwo vẹ odibo egbe na , Jesu da ta : “ Orhọ na buru gangan , ẹkẹvuọvo otu rẹ owian rhe bu - u .
Gba rẹ Ọghẹnẹ ro vwo orhọ rere a mrẹ ihwo vwo vun orhọ na . ” ( Mat .
9 : 37 , 38 ) Wọ sa ga vwẹ asan ra da ma guọnọ ukẹcha kerẹ ọkobaro ọkieje .
Yẹrẹ wọ sa vwẹ ukẹcha vwọ kẹ ohwo ọfa vwo ru ọtiọyen .
Iniọvo eshare vẹ eya buebun niro nẹ ayen da sa ga vwẹ asan ra da ma guọnọ ukẹcha , ọyena yen idjerhe ro me yovwin rẹ ayen se vwo dje ẹguọnọ kẹ Jihova kugbe irivẹ rayen .
O vwo idjerhe efa wọ sa vwọ hẹre iruo rẹ aghwoghwo wẹn phiyọ ?
Aghọghọ rode herọ siẹrẹ wo de ru ọtiọyen .
16 , 17 .
Uphẹn efa vọ yen rhiephiyọ kẹ wẹ siẹrẹ wọ da guọnọ hẹre iruo rẹ ẹga wẹn phiyọ ?
Wọ sa ga vwẹ Bẹtẹl yẹrẹ ruiruo rẹ ebabọn vwẹ ubrọke , yẹrẹ ẹdẹ ibro kudughwrẹn kudughwrẹn ?
A guọnọ iniọvo re sa ga vwẹ kasan kasan yẹrẹ ru kiruo kiruo ra vwọ kẹ ayen .

A sa kẹ ayen iruo vwẹ asan ra da ma guọnọ ukẹcha rayen , ọ da tobọ dianẹ ayen tẹn ona rẹ oka rẹ iruo ọfa .
Jihova vwẹ ẹro ọghanghanre vwo nẹ ihwo re vwẹ oma vwoze vwẹ kasan kasan ra da guọnọ ukẹcha rayen . ​ — Une 110 : 3 .
Wọ guọnọre nẹ e yono uwe rere wọ sa vwọ nabọ tẹn ona rẹ iruo rẹ ẹga ru wọ guọnọ ruẹ ?
Ọ da dia ọtiọyen , wo se kpo Isikuru rẹ Ihwo ri Ghwoghwo Uvie Na , ro muegbe rẹ iniọvo eshare vẹ eya ri tedje rehẹ ẹga ọkieje , rere ayen sa vwọ hẹre iruo rẹ aghwoghwo rayen phiyọ .
Ihwo ri vwo owenvwe rẹ ayen vwo rhiabọreyọ kiruo kiruo ra vwọ kẹ ayen siẹrẹ ayen de wontọ nu , yen kpo isikuru nana .
Wọ sa vwẹ uphẹn nana vwọ hẹre iruo rẹ ẹga wẹn phiyọ ? ​ — 1 Kọr .
9 : 23 .
Erere vọ yen che te we obọ siẹrẹ wo de nene Jihova wian kugbe kẹdẹ kẹdẹ ?
Kerẹ idibo rẹ Jihova , avwanre guọnọ vwẹ ọkieje vwo ruẹse kẹ ihwo efa , yẹrẹ dje uruemu kerẹ uyoyovwi , ufuefu , kugbe ẹguọnọ phia .
E de ru ọtiọyen , ke se vwo aghọghọ , ufuoma , kugbe omavwerhovwẹn .
( Gal . 5 : 22 , 23 ) O toro ẹdia ru wọ hepha - a , oma cha vwerhen owẹ siẹrẹ wọ da vwẹrokere Jihova vwo ruẹse .
Ọyena je cha nẹrhẹ wọ dia ọvo usun rẹ ihwo ri nene Jihova wian kuẹgbe , ro nẹ ghanghanre ! ​ — Isẹ 3 : 9 , 10 .
© 2018 Watch Tower Bible and Tract Society of Pennsylvania
UHOHO RỌHẸ OPHARO ỌBE NA :
Oniruo okinriariẹ vẹ aye rọyen ri muegbe rẹ ayen che vwo kpo ukoko ọfa .
Ayen mu ẹbe , iprojẹtọ yẹrẹ ekuakua re vwo dje ihoho , agboro , eriyin ji te iwun vẹ ekuakua efa phiyọ idjighere
IGHWOGHWOTA
IHWO RA VWẸ BAIBOL YONO
IHWO RE RHE ẸKAROPHIYỌ NA VWẸ ( 2017 )
A shẹ ọbe nana - a , ọyen ẹbẹre - ọvo rẹ owian rẹ uyono ri Baibol rẹ akpọeje , re ruẹ womarẹ itetoro ro wonhwo .
Wọ da guọnọ ru itetoro , biko kpo www.jw.org /⁠ urh .
Jokpanẹ ke djerephia , asan ri nẹ Baibol rhe eje ra vwọba tota , Baibol Ọfuanfon Na ọyen i nurhe , ẹkẹvuọvo , e si ibieta na nene obo re siẹ eta rẹ Urhobo asaọkiephana .
Wọ da rha mrẹ NW , gba riẹn nẹ New World Translation of the Holy Scriptures , 2013 Edition , ọyen o nurhe .

“ Wọ da kpahe ota tavwe wo ki nyo , ọye ẹkpa vẹ omẹvuọ . ” ​ — ISẸ 18 : 13 .
UNE : 126 , 95
Diesorọ o vwo fo nẹ a jomaotọ kpahen evuẹ rẹ avwanre se , vẹ e rẹ avwanre vwo rhe ihwo womarẹ ifonu yẹrẹ i - mel ?
Mavọ yen a sa vwọ vwẹrokere Jesu siẹrẹ e de gun efian nyẹ avwanre ?
Ẹkpo rẹ Baibol erha vọ yen sa chọn avwanre uko vwọ fuẹrẹn evuẹ gbagba ?
1 , 2 . ( a ) Ona ọghanghanre vọ yen ofori nẹ avwanre vwo , kẹ diesorọ ?
( b ) Die yen a cha fuẹrẹn vwẹ uyono nana ?
OFORI nẹ avwanre tẹn ona rẹ obo ra sa nabọ fuẹrẹn evuẹ , e mi vughe ọ rọ dia uyota .
( Isẹ 3 : 21 - 23 ; 8 : 4 , 5 ) Eshu vẹ akpọ rọyen che miovwin iroro rẹ avwanre siẹrẹ e rhe se ru ọtiọye - en . ( Ẹfe . 5 : 6 ; Kọl .
2 : 8 ) Vwọrẹ uyota , ọ cha bẹn re vwo brorhiẹn rọ gbare , jokpanẹ kẹ a riẹn uyota na .
Isẹ 18 : 13 da ta : “ Wọ da kpahe ota tavwe wo ki nyo , ọye ẹkpa vẹ omẹvuọ . ”
Vwevunrẹ uyono nana , a cha fuẹrẹn obo re sa nẹrhẹ ọ bẹn ra vwọ riẹn uyota rẹ evuẹ ra vwọphia , ji brorhiẹn rọ gbare .
Avwanre je cha fuẹrẹn idje vẹ ẹkpo rẹ Baibol sansan re sa chọn avwanre uko vwọ tẹn ona rẹ obo ra fuẹrẹn evuẹ gbagba .
Diesorọ o vwo fo nẹ a reyọ oborẹ Isẹ 14 : 15 tare vwo ruiruo ?
( Ni uhoho rẹsosuọ na . )
Kọke kọke yen e vwo siobọnẹ evuẹ kpokpọ nonẹna womarẹ intanẹti , itẹlivishọni , vẹ ekuakua efa ra vwọ hwarhiẹ iyẹnrẹn .
Igbeyan vẹ ihwo re vugheri je reyọ i - mel yẹrẹ ifonu vwọ hwarhiẹ evuẹ te ihwo obọ , yẹrẹ vwẹ unu gbikun kẹ ayen .
Rọ vwọ dianẹ ihwo buebun vwo ẹkuruemu rẹ ayen vwọ vwẹ evuẹ ra chahenre yẹrẹ re gbare - e vwo rhe ihwo na , kẹ ofori nẹ a nabọ jomaotọ fuẹrẹn kota kota re nyori .
Ẹkpo rẹ Baibol vọ yen sa chọn avwanre uko ?
Isẹ 14 : 15 da ta : “ Ogbori se kemu kemu ejobi gbuyota , ẹkẹvuọvo ohwo ro vwo iroro obo rọ ra ọye o nẹ . ”
Mavọ yen Filipae 4 : 8 , 9 sa vwọ chọn avwanre uko vwọ sane oborẹ avwanre che se , kẹ diesorọ o vwo fo nẹ a guọnọ evuẹ re dia uyota ?
( Ni ekpeti na “ Ekuakua Evo re sa Chọn Avwanre Uko Vwọ Riẹn Uyota Na . ” )
A rha riẹn uyota na - a , e che se brorhiẹn rọ gbare - e .
Ọtiọyena , ofori nẹ a nabọ frẹkotọ sane evuẹ rẹ avwanre se .
( Se Filipae 4 : 8 , 9 . )
Avwanre me kẹnoma kẹ uruemu ra vwọ hiẹ guọnọ evuẹ vwevunrẹ wẹbsaiti ra cha sa vwẹroso - o , yẹrẹ re vwo se evuẹ re dia uyota - a , ra ghara womarẹ i - mel yẹrẹ ifonu .
E jẹ avwanre karophiyọ nẹ ihwo ri she nẹ ukoko na re vwọ suọ , rhie wẹbsaiti evo rẹ ayen vwọ chahen uyota na , vẹ ẹwẹn rẹ ayen vwo miovwo esegbuyota rẹ avwanre .
E jẹ avwanre jomaotọ rere a kẹnoma kẹ wẹbsaiti tiọyena .
Ovuẹ ra ghwa riẹn uyota rọye - en , sa nẹrhẹ e brorhiẹn chọ .
Wọ nama roro nẹ evuẹ rẹ efian che se ru we emu vuọvo - o . ​ — 1 Tim .
6 : 20 , 21 .
Erọnvwọn vọ yen e ruru rere ihwo rẹ Ọghẹnẹ se vwo vwo evuẹ ra sa vwẹroso ?
IYẸNRẸN KPOKPỌ : Wẹbsaiti rẹ jw.org vwo ẹbẹre re se Iyẹnrẹn Kpokpọ . Etiyin yen a da mrẹ iyẹnrẹn kprẹn ri shekpahen oborẹ ihwo rẹ Jihova ruẹ vwẹ akpọneje .
NEWSROOM : Ọnana ẹbẹre ọfa vwẹ wẹbsaiti rẹ jw.org ra da mrẹ iyẹnrẹn ri shekpahen egbomọphẹ rẹ ẹga rẹ avwanre vẹ ukẹcha rẹ avwanre vwọ kẹ ihwo rẹ oghwọrọ te oma .
JW BROADCASTING : Ọnana TV rọhẹ intanẹti .
Orharhe iyẹnrẹn vọ yen ihwo rẹ Izrẹl nyori , kẹ mavọ yen o djobọte ayen ?
Imuoshọ herọ siẹrẹ e de se efian gbuyota .
Kerẹ udje , roro kpahen obo re phiare ọke rẹ eshare 10 usun rẹ eshare 12 rẹ Mosis jiri nẹ ayen ra bẹbẹ ni Otọ rẹ Uve na vwọ ghwa orharhe iyẹnrẹn rhe .
( Ukeri 13 : 25 - 33 ) Orharhe iyẹnrẹn rayen na da hra ẹwẹn rẹ ihwo na totọ .
( Ukeri 14 : 1 - 4 ) Diesorọ ?
Ọkiọvo , otu re hwarhiẹ iyẹnrẹn ọbrabra rhe na vwo bun na , kẹ ayen roro nẹ ovuẹ rẹ ayen ghwa rhe na yen gbare .
Ayen rha rhọnvwe kerhọ kẹ iyẹnrẹn esiri rẹ Joshua vẹ Kelẹb ghwa rhe - e .
( Ukeri 14 : 6 - 10 ) Ukperẹ ayen vwọ guọnọ otọ rẹ ota na , je vwẹroso Jihova , ayen de se iyẹnrẹn rẹ efian na gbuyota .
Ọyena iroro ẹkpa !
Diesorọ o rhe gbe avwanre unu siẹrẹ e de nyo erharhe eta kpahen ihwo rẹ Jihova - a ?
Ofori nẹ a nabọ jomaotọ siẹrẹ e de nyo ovuẹ ro shekpahen ihwo rẹ Jihova .
Karophiyọ nẹ Eshu vwọsua idibo rẹ Ọghẹnẹ ri fuevun .
( Ẹvwọ . 12 : 10 ) Ọnana yen sorọ Jesu vwo si avwanre orhọ nẹ ihwo cha “ ta ota ọbrabra ” kpahen avwanre .
( Mat . 5 : 11 ) Avwanre da karophiyọ orhọ - esio yena , o rhe che gbe avwanre unu siẹrẹ e de nyo erharhe eta kpahen ihwo rẹ Ọghẹnẹ - ẹ .
Die yen ofori nẹ e roro kpahen tavwen a ke vwẹ ovuẹ rhe ohwo ?
Wo vwo ẹkuruemu wo vwo siẹ evuẹ rhe igbeyan womarẹ ifonu yẹrẹ vwẹ intanẹti ?
Ọ da dia ọtiọyen , wo ruẹ kerẹ ohwo rọ ghwa iyẹnrẹn rọ guọnọ dia ohwo rẹsosuọ rọ cha vwẹ ovuẹ kpokpọ phia - a .
Ukperẹ ọtiọyen , tavwen wọ ke vwẹ ovuẹ na vwo rhe ihwo , wọ me nọ oma wẹn : ‘ O mu vwe ẹro nẹ ovuẹ nana me cha hra na ghene uyota ?
Me ghene riẹn uyota na dẹn ? ’
O rhe mu wẹ ẹro - o , gbe noso nẹ wọ sa hra efian nene ukoko na .
Wo de vwo ẹwẹn ivivẹ kpahen ovuẹ na , gbe ghwe phoro no .
Die yen ihwo re vwọsua avwanre vwẹ ẹkuotọ evo ruru , kẹ mavọ yen avwanre vẹ ayen sa vwọ wian kugbe vwẹ idjerhe rẹ jẹriẹn ?
O ji vwo imuoshọ ọfa rọ herọ siẹrẹ e de brokpakpa vwẹ ovuẹ rhe ihwo .
A dobọ rẹ iruo rẹ avwanre ji vwẹ ẹkuotọ evo .
Ihwo re vwọsua avwanre vwẹ ẹkuotọ tiọyena sa hra evuẹ ri je fo , re sa nẹrhẹ oshọ mu iniọvo na yẹrẹ nẹrhẹ ayen vwẹ ẹwẹn ivivẹ kpahen ohwohwo .
Roro kpahen obo re phiare vwẹ Soviet Union ri jovwo .
Elọkpa rẹ odjahọn ra riẹn phiyọ KGB hra efian nene asan eje , nẹ iniọvo re kobaro vwẹ ukoko na sen Jihova re .
* Ọ da ohwo mamọ nẹ buebun rẹ iniọvo na se eta tiọyen gbuyota , ayen de vrẹn nẹ ukoko na .
Ọ vwerhoma nẹ buebun rayen rhoma rhivwin rhe , jẹ efa se ru ọtiọye - en .
Esegbuyota rayen shuru . ( 1 Tim .
1 : 19 ) Mavọ yen a sa vwọ kẹnoma kẹ imuoshọ tiọyen nonẹna ?
Wọ hra evuẹ rẹ efian yẹrẹ eta wọ riẹn otọ rọye - en .
Wo gbe ugheghẹ - ẹn , guọnọ uyota rẹ ota na .
Die yen orọnvwọn ọfa rọ sa nẹrhẹ ọ bẹn ra vwọ mrẹ ovuẹ rẹ uyota ?
Iyẹnrẹn ra vwẹ efian gua , ọyen emu ọfa rọ sa nẹrhẹ ọ bẹn re vwo brorhiẹn ro shephiyọ .
Ọ da dianẹ amasan ọvo yen gbare vwevunrẹ ikuegbe , kọyen ikuegbe na dia uyota - a .
Mavọ yen avwanre sa vwọ kẹnoma kẹ ikuegbe tiọyena ? ​ — Ẹfe .
4 : 14 .
Die yen dino nẹrhẹ ihwo rẹ Izrẹl nene iniọvo rayen phi ofovwin , kẹ diesorọ ayen vwo wene ẹwẹn ?
Roro kpahen obo re phia kẹ ihwo rẹ Izrẹl re dia ẹbẹre rẹ obaro rẹ onrẹ rẹ Urhie rẹ Jọdan vwẹ ọke rẹ Joshua .
( Jos . 22 : 9 - 34 ) Ayen nyori nẹ iniọvo rayen re dia ẹbẹre rẹ obuko rẹ ọnre rẹ Urhie rẹ Jọdan ( uvwiẹ rẹ Rubẹn , Gad , vẹ ubro rẹ orua rẹ Manasse ) bọn agbada rode ọvo kẹrẹ Urhie na .
Ẹbẹre yena rẹ iyẹnrẹn na gbare .
Fikirẹ ubro rẹ ikuegbe nana rẹ ayen nyori na , ihwo rẹ Izrẹl rehẹ ẹbẹre obaro rẹ ọnre na da ghwa reyọ nẹ iniọvo rayen gbevwọso Jihova re . Ọtiọyena , ayen de muegbe rẹ ofovwin rẹ ayen che nene iniọvo rayen họnre .
( Se Joshua 22 : 9 - 12 . )
Jẹ , ọ vwerhoma nẹ tavwen ayen ki kpo ofovwin na , ayen de ji ihwo ra vwẹroso , nẹ ayen ra guọnọ otọ rẹ ota na .
Kẹ die yen a vuẹ ayen ?
Uvwiẹ rẹ Rubẹn , Gad , vẹ ubro rẹ orua rẹ Manasse bọn agbada na rere ọ vwọ dia ẹkarophiyọ kẹ ayen , ọ dia fikirẹ izobo eze - e .
Ayen bọnrọ rere ọ vwọ dia oseri kẹ ihwo eje nẹ ayen jẹ idibo rẹ Jihova ri fuevun .
O muẹro dẹn nẹ oma vwerhen ihwo rẹ Izrẹl ichekọ na nẹ ayen hwe iniọvo rayen kufia fikirẹ ovuẹ rọ ghwa dia uyota - a .
( a ) Idjerhe vọ yen e vwo shenyẹ Mefiboshet ?
( b ) Die yen sa nẹrhẹ Devid kẹnoma kẹ ẹdia na jovwo ?
E se shenyẹ avwanre fikirẹ eta re ghwa gba - a , ra hra nene asan eje kpahen avwanre .
Roro kpahen udje rẹ Ovie Devid vẹ Mefiboshet .
Devid ruẹse ji gbe arodọnvwẹ kẹ Mefiboshet , ro vwo siobọnu etọ na eje rẹ ọsẹ rode rọyen Sọl vwori . ( 2 Sam .
9 : 6 , 7 ) Ẹkẹvuọvo , Devid de nyo orharhe iyẹnrẹn ọvo kpahen Mefiboshet ukuko na .
Ukperẹ ọ vwọ fuẹrẹn iyẹnrẹn na fiotọ tavwen , Devid de brokpakpa reyọ ekuakua na eje mie .
( 2 Sam . 16 : 1 - 4 ) Devid rhi vwo nene Mefiboshet ta ota nu , ọ da rhe mrẹvughe nẹ ọyen ru chọ , ọ da rhoma vwẹ ubro rẹ ekuakua na kẹ .
( 2 Sam . 19 : 24 - 29 ) Devid rha sa kẹnoma kẹ oshenyẹ nana jovwo , ọ da dianẹ ọ ka guọnọ uyota rẹ ota na tavwen o ki brorhiẹn .
12 , 13 . ( a ) Die yen Jesu ru kpahen iyẹnrẹn rẹ efian ?
( b ) Die yen avwanre se ru siẹrẹ e de gun efian nyẹ avwanre ?
Kẹ , ọ da rha dianẹ e miovwo odẹ wẹn vwo ?
Jesu vẹ Jọn ro bru ihwo phiyọ ame rhiẹromrẹ umiovwo tiọyena .
( Se Matiu 11 : 18 , 19 . )
Die yen Jesu ru kpahen iyẹnrẹn rẹ efian ?
Ọ ghwọrọ ọke rọyen eje vwọ chochọn rẹ oma rọye - en .
Ukperẹ ọtiọyen , o de jiro kẹ ihwo nẹ ayen fuẹrẹn iyono rọyen vẹ obo ro ruẹ .
Jesu da tanẹ iruo yen e vwo vughe “ aghwanre . ” ​ — Mat .
11 : 19 .
Uyono ọghanghanre ọvo herọ re se yono .
Ọkiọvo , ihwo sa ta eta ri je fo kpahen avwanre , yẹrẹ reyọ avwanre vwo guẹdjọ .
E se vwo ẹwẹn re vwo ru obo rọ cha nẹrhẹ e wene orharhe odẹ re mu kẹ avwanre na .
O ghini vwo oborẹ avwanre se ru .
E de gun efian nyẹ avwanre , avwanre me davwẹngba vwo yeren akpọ vwẹ idjerhe rọ cha nẹrhẹ ọ bẹn re vwo se efian na gbuyota .
Vwọrẹ uyota , udje rẹ Jesu chọn avwanre uko vwọ mrẹvughe nẹ omamọ uruemu rẹ avwanre sa nẹrhẹ ihwo riẹn uyota rẹ efian re gun nyẹ avwanre .
14 , 15 .
Idjerhe vọ yen ẹroẹvwọsuọ romobọ rẹ ohwo sa vwọ dia ekprowọ ?
Vwọ vrẹ iyẹnrẹn ra vwẹ efian gua , jẹgba rẹ avwanre je sa nẹrhẹ ọ bẹn re vwo brorhiẹn ro shephiyọ .
Kẹ , ọ da rha dianẹ avwanre fuevun ga Jihova vwẹ ikpe buebun rhire vwo ?
Ọ sa dianẹ avwanre nabọ vwo erianriẹn vẹ ọmrẹvughe enẹna re .
Ọ je sa dianẹ ihwo nabọ muọghọ kẹ avwanre fikirẹ oborẹ avwanre brorhiẹn wan .
Ẹkẹvuọvo , ọnana sa dia ekprowọ kẹ avwanre ?
E , imuoshọ herọ siẹrẹ avwanre da vwẹroso iroro romobọ rẹ avwanre gan nọ .
Ọ cha nẹrhẹ a vwẹ uphẹn kẹ ojevwe romobọ nẹ i sun iroro rẹ avwanre .
Ọ je sa nẹrhẹ e roro nẹ a sa vwẹ ọhọ romobọ rẹ avwanre vwọ rhuẹrẹ ẹdia evo phiyọ kpakpata , ọ da tobọ dianẹ avwanre ghwa riẹn uyota na eje - e .
Iroro yena vọnre vẹ imuoshọ !
Baibol na si avwanre orhọ nẹ , e jẹ avwanre vwẹroso ọhọ romobọ rẹ avwanre - e . ​ — Isẹ 3 : 5 , 6 ; 28 : 26 .
Die yen phiare vwẹ asan ra da sa emu , kẹ die yen Tom rorori ?
Vwẹro roro udje nana .
Ọkpako ọvo re se Tom , kpo asan ra da sa emu ria , vwẹ ovwọnvwọn ọvo .
Rọ vwọ he etiyin , o de gbe unu mamọ rọ vwọ mrẹ nẹ ọkpako ọfa re se John chidia kẹrẹ aye ọvo vwẹ imẹjẹ ọfa .
Tom vwọ mrẹ oborẹ ayen ihwo ivẹ na hwẹ , je gbanẹ ohwohwo , ẹwẹn rọyen ko kpokpo .
Kidie nẹ Tom rhiẹromrẹ ẹdia ọtiọna jovwo re , ko roro : John guọnọ fan orọnvwe rọyen ?
Die yen cha phia kẹ aye rọyen ?
Kẹ emọ rọyen vwo ?
Ọ da dia owẹ yen Tom , die yen wo che ru ?
Die yen Tom rhoma rhe riẹn , kẹ die yen avwanre yono nẹ udje na rhe ?
Jẹ mudia tavwen , Tom ghene riẹn uyota na eje tavwen o ki brokpakpa brorhiẹn nẹ John rha fuevun kẹ aye rọye - en ?
Tom vwọ vwẹ ifonu se John vwẹ ovwọnvwọn , ọ da rhe riẹn nẹ aye na oniọvo rọyen rọ dia asan oshesheri .
John vẹ oniọvo rọyen na mrẹ ohwohwo kri re .
Rọ vwọ dianẹ inọke evo yen oniọvo rọyen na cha ghwọrọ vwẹ etiyin na , kọyensorọ John vwo bro kpo asan ra da sa emu na .
Aye rọyen mrẹ uphẹn vwọ vwomaba aye - en .
Oma nabọ vwerhen Tom nẹ ọ je rhe vuẹ ihwo kpahen oborẹ ẹwẹn rọyen vuẹrẹ jovwo na - a .
Die yen ọnana yono avwanre ?
O toro oborẹ avwanre ga Jihova kri te re - e , ofori nẹ a riẹn uyota na eje tavwen e ki brorhiẹn .
Idjerhe vọ yen ogbeku sa nẹrhẹ e brorhiẹn chọ ?
Ẹdia ọfa rọ da dia bẹnbẹn re vwo brorhiẹn ro shephiyọ , ọyen siẹrẹ oniọvo de gbe avwanre ku .
A da tẹnrovi ogbeku na , ọ cha nẹrhẹ a vwẹ ẹro ọchọchọ vwo ni oniọvo na .
Ọke yena , e de ghwe nyo orharhe ikuegbe kpahen oniọvo tiọyena , a rha cha nọ enọ tavwen e ki vwo imuẹro kpahọ - ọn .
Die yen ọnana yono avwanre ?
E de phi iniọvo rẹ avwanre phiyọ evun , ọ sa nẹrhẹ e brorhiẹn hwe ayen siẹrẹ ota de she , dede nẹ a ghwa riẹn uyota na - a .
( 1 Tim . 6 : 4 , 5 ) A da kẹnoma kẹ omaẹriọ , ke se bru omamọ orhiẹn .
Ukperẹ omaẹriọ , e jẹ avwanre karophiyọ nẹ Jihova vwẹ iji kẹ avwanre nẹ e vwo ẹguọnọ rẹ iniọvo rẹ avwanre , e mi ji vwo ghovwo ayen nẹ otọ rẹ ubiudu rhe . ​ — Se Kọlose 3 : 12 - 14 .
19 , 20 . ( a ) Irhi rẹ Baibol sansan vọ yen sa cha avwanre uko vwọ nabọ fuẹrẹn evuẹ fiotọ ?
( b ) Die yen a cha fuẹrẹn vwẹ uyono rọ vwọ kpahen ọnana ?
Nonẹna , ọ pha bẹnbẹn ra vwọ riẹn uyota rẹ evuẹ ra vwọphia , fikirẹ jẹgba rẹ avwanre kugbe evuẹ re ghwa dia uyota - a , re vọn asan eje .
Irhi rẹ Baibol yen sa chọn avwanre uko .
Ọvo usun rẹ irhi tiọyena tare nẹ ọyen emu rẹ ẹkpa vẹ omaẹvuọ siẹrẹ a da kpahenphiyọ ota ra je rhe riẹn uyota rọye - en .
( Isẹ 18 : 13 ) Urhi rẹ Baibol ọfa karophiyọ avwanre nẹ ọ chọre ra vwọ rhọnvwephiyọ kota kota re nyori .
( Isẹ 14 : 15 ) O toro uche ikpe rẹ avwanre ga Jihova cha re - e , e jẹ avwanre kẹnoma kẹ uruemu ra vwọ vwẹrosua ọhọ romobọ rẹ avwanre .
( Isẹ 3 : 5 , 6 ) Irhi rẹ Baibol cha sẹro rẹ avwanre siẹrẹ a da vwẹ evuẹ ra sa vwẹroso vwo brorhiẹn rẹ aghwanre .
Ẹkẹvuọvo , ebẹnbẹn ọfa je herọ .
Ihworakpọ vwo ẹkuruemu rẹ ayen vwo brorhiẹn vwo nene oborẹ ayen mrẹre .
Vwẹ uyono rọ vwọ kpahen ọnana , a cha fuẹrẹn ẹdia sansan ra da sa she ro ufi nana kugbe obo ra sa vwọ kẹnoma kẹ ayen .
Ni 2004 Yearbook of Jehovah’s Witnesses , aruẹbe 111 - 112 , vẹ 2008 Yearbook , aruẹbe 133 - 135 .
“ We nẹ opharo guẹdjọ - ọ , ẹkẹvuọvo we guẹdjọ rẹ ọsoso . ” ​ — JỌN 7 : 24 .
UNE : 142 , 123
Iruo Rẹ Iyinkọn Na 10 : 34 , 35
Livitikọs 19 : 15
1 Timoti 4 : 12
Die yen Aizaya mraro rọyen phiyotọ kpahen Jesu , kẹ diesorọ ọnana vwo phiuduphiyọ avwanre awọ ?
AROẸMRẸ rẹ Aizaya ro shekpahen Jesu Kristi kẹ avwanre iphiẹrophiyọ .
Aizaya mraro phiyotọ nẹ Jesu de che guẹdjọ , “ ọ dia obo rẹ ẹro rọye mrẹre o che ni vwo guẹdjọ - ọ eyẹ ọ cha vwẹ obo ro nyori brorhiẹ - ẹ , ọvwata o vwo guẹdjọ rẹ ivwiogbere . ” ( Aiz .
11 : 3 , 4 ) Diesorọ ọnana vwo phiuduphiyọ avwanre awọ ?
Kidie avwanre yerẹn vwẹ akpọ rẹ ihwo buebun de nẹ ihwo ruẹ , je fẹnẹ oma .
Avwanre rhẹro rẹ oguẹdjọ ọgbagba ro che ni opharo rẹ ihwo vwo guẹdjọ - ọ !
Die yen Jesu vuẹ avwanre nẹ e ru , kẹ die yen a cha fuẹrẹn vwẹ uyono nana ?
Kẹdẹ kẹdẹ yen avwanre vwọ vwẹ ihwo guẹdjọ .
Ẹkẹvuọvo , jẹgba cha sa nẹrhẹ a vwẹ ihwo guẹdjọ gbagba kerẹ Jesu - u .
Oborẹ avwanre mrẹre yen avwanre vwo gun ihwo ẹdjọ .
Jẹ , Jesu vwẹ iji nana phia ọke rọ vwọ hẹ otọrakpọ na : “ We nẹ opharo guẹdjọ - ọ , ẹkẹvuọvo we guẹdjọ rẹ ọsoso . ”
( Jọn 7 : 24 ) Jesu guọnọre nẹ avwanre vwẹrokere ọyen , rere a kẹnoma kẹ uruemu ra vwọ vwẹ obo ra mrẹre vwo gun ihwo ẹdjọ .
Vwẹ uyono nana , a cha fuẹrẹn ẹdia erha rẹ ihwo de guẹdjọ womarẹ oborẹ ayen mrẹre : asan rẹ ohwo nurhe , efe , kugbe ikpe .
Vwẹ ẹdia ọvuọvo , e che roro kpahen obo re se vwo ru nene iji rẹ Jesu .
3 , 4 . ( a ) Diesorọ Pita vwo wene ẹwẹn ro rhere kpahen Igiye na ?
( Ni uhoho rẹsosuọ na . ) ( b ) Uyota kpokpọ vọ yen Jihova chọn Pita uko vwọ mrẹvughe ?
Roro kpahen ẹwẹn ro rhe ọyinkọn Pita ọke re vwo se kpo uwevwin rẹ Kọniliọs rọ dia ọgiye vwẹ Sizaria .
( Iruo 10 : 17 - 29 ) Ihwo rẹ Ju rẹ ọke yena niro nẹ Igiye fọnro - on .
Pita ji vwo ẹwẹn tiọyen kpahen ayen nẹ ọkiemọ rhe .
Ẹkẹvuọvo , obo ro rhiẹromrẹ da nẹrhẹ ọ rhoma fuẹrẹn iroro rọyen .
Kerẹ udje , Ọghẹnẹ vwẹ emramrẹ ọvo vwọ nẹ Pita .
( Iruo 10 : 9 - 16 ) Die yen ọ mrẹre ?
Ọ mrẹ obo re họhọ amwa ra ghwẹ vọn vẹ eranvwe ri jẹ fuọn , ro nẹ obo odjuvwu cha . O de nyo urhuru ọvo ro nẹ obo odjuvwu rhe rọ tare nẹ , “ vrẹn , Pita ; wo hwe wọ re . ”
Abọ erha soso yen Pita senre .
Upho na da je wanriẹn eta nana kẹ abọ erha na gba : “ Obo rẹ Ọghẹnẹ ru fon nu , wo se nẹ ogbegbe - e . ”
Ẹwẹn rẹ Pita de tighi , ro vwo roro kpahen oborẹ urhuru na vuẹrẹ nẹ o ru .
Ugege yena , ihwo rẹ Kọniliọs ji bro Pita ra na , de te asan rọyen .
Vwo nene odjekẹ rẹ ẹwẹn ọfuanfon na , Pita de nene ayen .
Ọ da dianẹ oborẹ Pita mrẹre ọvo yen o vwo guẹdjọ , o rhe se kpo uwevwin rẹ Kọniliọsi - i .
Ihwo rẹ Ju rhọnvwa ro uwevwin rẹ Igiye - e .
Kẹ , die nẹrhẹ Pita nene ayen ?
Fikirẹ odjekẹ rẹ ẹwẹn ọfuanfon na vẹ emramrẹ ra vwọ nẹ .
Rọ vwọ kerhọ kẹ Kọniliọs nu , ẹwẹn ọfuanfon de mu Pita vwọ ta : “ Uyota Me riẹnre nẹ Ọghẹnẹ ghwẹ oma hẹ abọvo jẹ ọvo vwo - o ; ẹkẹvuọvo vwẹ ẹgborho kẹgborho ohwo rọ djẹ oshọ rọye ro de ru obo ri shehọ ọye ọ reyọ . ”
( Iruo 10 : 34 , 35 ) Uyota kpokpọ nana vwerhen Pita oma dẹn , o ji djobọte Inenikristi eje nonẹna !
Vwẹ idjerhe vọ ?
( a ) Die yen Jihova guọnọre nẹ Inenikristi eje niso ?
( b ) Uruemu vọ yen ji se rhe avwanre , ọ da tobọ dianẹ avwanre riẹn uyota na ?
Womarẹ Pita , Jihova da chọn Inenikristi uko vwọ riẹn nẹ ọyen nẹ ihwo ruẹ - ẹ .
Ọ davwenrhọ rẹ asan rẹ ihwo nurhe , ephẹrẹ , yẹrẹ ohọroma raye - en .
O rhiabọreyọ kohwo kohwo rọ djoshọ rọyen , ji ruẹ obo ri je . ( Gal .
3 : 26 - 28 ; Ẹvwọ .
7 : 9 , 10 ) O muẹro dẹn nẹ ọnana mu we ẹro .
Kẹ , ọ da rha dianẹ e vwiẹ wẹ vwẹ asan ra da fẹnẹ ihwo vwo ?
Dede nẹ wọ cha sa rhọnvwe nẹ wo vwo uruemu tiọyena - a , jẹ emerha rọyen je sa dia evunrẹ ubiudu wẹn .
Pita rẹ Jihova tobọ wan oma rọyen vuẹ avwanre nẹ ọyen nẹ ihwo ruẹ - ẹ , ji ni ihwo ru ọke vwọ yan obaro .
( Gal . 2 : 11 - 14 ) Mavọ yen avwanre sa vwọ kerhọ kẹ Jesu , je kẹnoma kẹ uruemu ra vwọ vwẹ obo ra mrẹre vwo gun ihwo ẹdjọ ?
( a ) Die yen sa chọn avwanre uko vwo si omaẹfẹnẹ nẹ ubiudu rẹ avwanre ?
( b ) Die yen e niso kpahen iyẹnrẹn rẹ ọkpako ọvo siri ?
E jẹ avwanre vwẹ Ota rẹ Ọghẹnẹ vwọ fuẹrẹn oma rẹ avwanre ni , sẹ avwanre je vwẹ ẹro ọchọchọ vwo nẹ ihwo evo .
( Une 119 : 105 ) O ji fo nẹ avwanre nokpẹn rẹ ukẹcha mie ohwo rọ sa ta uyota kẹ avwanre siẹrẹ e de vwo uruemu yena , ọ da tobọ dianẹ avwanre niro ọtiọye - en . ( Gal .
2 : 11 , 14 ) Ọ sa dianẹ o hirhephiyọ ẹkuruemu rẹ avwanre re , ọtiọyena , a rha riẹn ọke re vwo dje uruemu na phia - a .
Kerẹ udje , roro kpahen oborẹ ọkpako ọvo si phiyọ iyẹnrẹn ro vwo rhe oghọn ukoko kpahen aye gbẹ ọshare ọvo re dia ekobaro .
Orere re nẹ sakamu yen ayen nurhe .
Ọkiọvo , ẹro tiọyena yen ọkpako na ji vwo nẹ ihwo rẹ orere rẹ oniọvo na , jẹ ọ riẹnre - e .
O si erọnvwọn iyoyovwin buebun kpahen oniọvo ọshare na vwevunrẹ iyẹnrẹn rọyen , ẹkẹvuọvo vwẹ okuphiyọ rọyen ọ da tanẹ , dede nẹ orere rẹ ihwo nẹ sakamu yen oniọvo na nurhe , uruemu rọyen vẹ obo ro yeren akpọ wan nabọ chọn ihwo uko vwọ riẹn nẹ , ọ dia ihwo eje ri nẹ asan tiọyen rhe yen gbe oma , yẹrẹ yen jẹ ẹro erhie - e .
Wọ mrẹ ẹkpo rẹ ota na re ?
O toro uphẹn rẹ ẹga rẹ avwanre vwori vwẹ ukoko rẹ Jihova - a , ofori nẹ ohwo vuọvo nabọ fuẹrẹn oma rọyen je rhiabọreyọ ukẹcha rere ọ sa vwọ riẹn sẹ upe rẹ omaẹfẹnẹ jehẹ evunrẹ ubiudu rọyen .
Die ọfa yen e se ru ?
Die yen che djephia nẹ udu rẹ avwanre rhiephiyọ ?
Avwanre de rhie udu rẹ avwanre phiyọ , ka sa vwẹ ẹguọnọ vwo wene uruemu rẹ omaẹfẹnẹ .
( 2 Kọr . 6 : 11 - 13 ) Ihwo rẹ ohọroma wẹn , orere wẹn , yẹrẹ ephẹrẹ wẹn ọvo yen wẹ vẹ ayen gba ghwọrọ ọke kuẹgbe ?
Ọ da dia ọtiọyen , gbe rhie udu wẹn phiyọ .
Wo se durhie inọvo ri nẹ irere efa rhe uwevwin wẹn vwọ kẹ emuọre , yẹrẹ nene ayen wian kugbe vwẹ iruo rẹ aghwoghwo na .
( Iruo 16 : 14 , 15 ) Wo de ru ọtiọyen , ọ cha nẹrhẹ wọ vwẹ ẹguọnọ vwo wene uruemu rẹ omaẹfẹnẹ .
Ẹkẹvuọvo , o ji vwo ẹdia efa ra da sa vwẹ obo ra mrẹre vwo gun ihwo ẹdjọ .
Jẹ , ọ ra cha ta ota kpahen enẹna yen efe .
Kirobo rẹ Livitikọs 19 : 15 djere , idjerhe vọ yen efe yẹrẹ ẹdia ogbere se vwo djobọte ẹro rẹ avwanre vwo nẹ ihwo ?
Efe , ọyen emu ọfa ro se djobọte ẹro rẹ avwanre vwo nẹ ihwo .
Livitikọs 19 : 15 da ta : “ We phi oma phihọ ẹbẹre ọvo kẹ igbere na - a eyẹ kẹ ẹguọnọ rẹ ihwo ride eruo - o , ẹkẹvuọvo ovwan vwẹ evun esiri guẹdjọ rẹ irivẹ rẹ ovwan . ”
Mavọ yen efe rẹ ihwo vwori , yẹrẹ ẹdia ogbere rẹ ayen hepha se vwo djobọte ẹro rẹ avwanre vwo nẹ ayen ?
Uyota vọ yen Solomọn si phiyotọ , kẹ die yen avwanre yono norhe ?
Ẹwẹn ọfuanfon mu Solomọn vwọ si uyota ọvo phiyotọ kpahen ihworakpọ ri jẹgba .
Isẹ 14 : 20 da ta : “ Ovwiogbere tuẹ irivẹ rọye oma , ẹkẹvuọvo igbeyan rẹ ọdafe dia buebu . ”
Die yen isẹ nana yono avwanre ?
E rhe nomaso - o , e se sikẹrẹ iniọvo re dia edafe , a me kẹnoma kẹ e re dia ivwiogbere .
Diesorọ ọ vwọ dia obo re chọre ra vwọ vwẹ ihwo guẹdjọ vwo nene oborẹ ayen vwori ?
Ebẹnbẹn vọ yen Jems djunute ?
A da vwẹ ihwo guẹdjọ vwo nene oborẹ ayen vwori , ọyena cha so ohẹriẹ vwevunrẹ ukoko na .
Odibo Jems si avwanre orhọ nẹ uruemu nana so ohẹriẹ kẹ ikoko evo vwẹ ẹgbukpe ujorin ẹsosuọ .
( Se Jems 2 : 1 - 4 . )
E jẹ avwanre nomaso rere ohẹriẹ vwo jẹ ukoko na ẹdia .
Mavọ yen a sa vwọ họnre vwọso uruemu re vwo nẹ oborẹ ihwo vwori vwọ vwẹ ayen guẹdjọ ?
Mavọ yen oborẹ ohwo vwori se vwo djobọte oyerinkugbe rọyen vẹ Jihova ?
Dje kpahọn .
E jẹ avwanre vwẹ ẹro rẹ Jihova vwo nẹ iniọvo rẹ avwanre , ji vwo ni ayen .
Efe yẹrẹ ẹdia rẹ ogbere che se djobọte oborẹ ohwo ghanre te vwẹ ẹro rẹ Jihova - a .
A cha sa vwẹ oborẹ ohwo vwori vwọ riẹn oborẹ oyerinkugbe rọyen vẹ Jihova kpẹkpẹ te - e .
A rhọnvwere nẹ Jesu tare nẹ “ ọ bẹre gangan kẹ ọdafe rọ vwọ ro uvie rẹ odjuvwu , ” ẹkẹvuọvo ọ dia ọ tanẹ ọdafe cha sa ro Uvie na kakaka - a . ( Mat .
19 : 23 ) Ukperẹ ọtiọyen , Jesu da ta : “ Ebruba kẹ ovwan ivwiogbere , kidie uvie rẹ Ọghẹnẹ kọ dia ọ rẹ ovwan . ”
( Luk 6 : 20 ) Jẹ , ọ dia ọnana ko mudiaphiyọ nẹ ivwiogbere na eje yen che rhiabọreyọ uyono rẹ Jesu , yẹrẹ vwo ebruphiyọ oghẹresa - an .
Ivwiogbere buebun rhọnvwe nene Jesu - u .
Ẹkpo na kẹ ọna : A cha sa vwẹ oborẹ ohwo vwori vwo brorhiẹn rẹ oborẹ oyerinkugbe rọyen vẹ Jihova gan te - e .
Uchebro vọ yen Baibol na vwọ kẹ edafe vẹ ivwiogbere ?
Te edafe vẹ igbere re dia idibo rẹ Ọghẹnẹ yen vwo ẹguọnọ rọyen , je vwẹ ẹga kẹ vẹ ubiudu rayen eje .
Baibol na vwẹ uchebro kẹ otu re dia edafe nẹ ayen “ vwẹ ẹro so efe rọ muẹro - o ẹkẹvuọvo ayen vwẹ ẹro so Ọghẹnẹ . ”
( Se 1 Timoti 6 : 17 - 19 . )
O ji bru avwanre eje uche nẹ e vwo ẹguọnọ rẹ igho - o . ( 1 Tim .
6 : 9 , 10 ) Avwanre da ghene vwẹ ẹro rẹ Jihova vwo nẹ iniọvo rẹ avwanre ji vwo ni ayen , a rha cha vwẹ ekuakua rẹ ayen vwori vwo gun ayen ẹdjọ - ọ .
Kẹ ikpe rayen vwo ?
E ji se ni ikpe rayen vwo gun ayen ẹdjọ ?
Jẹ a ta ota kpahen ẹdia nana .
Die yen Baibol na yono avwanre kpahen ọghọ re mu kẹ iniọvo re kpakore ?
Baibol na vuẹ avwanre abọ buebun nẹ e muọghọ kẹ ihwo re kpakore .
Livitikọs 19 : 32 da ta : “ Ovwan mi vrẹn mudia kẹ ohwo rẹ uyovwi rọye fonre , rere we mu ọghọ kẹ opharo rẹ ọmọmare , wọ me rha djẹ oshọ rẹ Ọghẹnẹ wẹn . ”
Isẹ 16 : 31 je vuẹ avwanre nẹ “ uyovwi rọ tọnre vẹ esha ọye erhu rẹ urinrin ; eyenre rẹ ọvwata ọye e se vwo vwo . ”
Pọl de ji bru Timoti uche nẹ ukperẹ ọ vwọ ghwọku ọkpako , e jẹ ọ vwẹ ẹro rẹ oniọvo ọkpako yẹrẹ ọsẹ vwo no .
( 1 Tim . 5 : 1 , 2 ) Dede nẹ Timoti vwo ogangan te asan ọvo vwẹ enu rẹ iniọvo tiọyen re kpakore , jẹ ofori nẹ o nene ayen yerin vwọrẹ ọghọ vẹ arodọnvwẹ .
Ẹdia vọ yen a da sa vwẹ ọghwọku yẹrẹ ọkpọvi kẹ ohwo ro vien avwanre ?
Ẹkẹvuọvo , ẹdia vọ yen a da sa vwẹ uchebro yena vwo ruiruo ?
Kẹ , ọ da rha dianẹ oniọvo rọ kpakore muomaphiyọ umwemwu eruo yẹrẹ ko titẹ oborẹ Jihova vwo utuoma kpahen vwo ?
Jihova che se ni opharo rẹ ihwo vwo guẹdjọ yẹrẹ kpairoro vrẹ orumwemwu kidie nẹ ọ kpakore - e .
Jokaphiyọ obo re si phiyọ Aizaya 65 : 20 : “ Oruimwemwu . . . te ẹgbukpe ujori yẹ a harherọ . ”
A je ta oka rẹ ota tiọyen vwẹ aroẹmrẹ rẹ Izikiẹl .
( Izi . 9 : 5 - 7 ) Ọtiọyena , e gbe jẹ ọdavwẹ rẹ avwanre dia ọ re vwo muọghọ kẹ Jihova Ọghẹnẹ , rọ dia Ọrọherọ nẹ Awanre Rhe . ( Dan .
7 : 9 , 10 , 13 , 14 ) E de ru ọtiọyen , ke se fiudugberi vwẹ ọkpọvi kẹ kohwo kohwo rọ guọnerọ , o toro ikpe rẹ ohwo na - a . ​ — Gal .
6 : 1 .
Wo muọghọ kẹ ighene eshare rehẹ evunrẹ ukoko na ?
( Ni ẹkorota 15 )
Die yen udje rẹ ọyinkọn Pọl yono avwanre kpahen ọghọ re se mu kẹ iniọvo eshare re dia ighene ?
Kẹ ighene rehẹ evunrẹ ukoko na vwo ?
Ẹro vọ yen wo vwo nẹ ayen ?
Ọyinkọn Pọl vwẹ uchebro nana kẹ Timoti : “ E jẹn ohwo ọvuọvo ni we saka fiki rẹ obo wọ vwọ hẹ omotete - e , ẹkẹvuọvo gba vwẹ oma wẹn ru oniru kẹ otu ri segbuyota na vwẹ ota vẹ uruemu , vwẹ ẹguọnọ , vwẹ esegbuyota , vwẹ ẹfuọn . ” ( 1 Tim .
4 : 12 ) Ọ họhọre nẹ Timoti hẹ omarẹ ẹgbukpe 30 ọke rẹ Pọl vwo si eta nana rhe .
Dedena , Pọl vwẹ oghwa rode vwọ kẹ vwevunrẹ ukoko na .
Die yen ọnana yono avwanre ?
E jẹ avwanre vwẹ ikpe rẹ ighene hepha vwo guẹn ayen ẹdjọ - ọ .
Roro kpahen erọnvwọn eje rẹ Jesu ruru vwo nẹ ọke ro vwo bromaphiyame rhi duvwun ọke rọ vwọ hẹ ẹgbukpe 33 .
16 , 17 . ( a ) Mavọ yen ekpako se vwo brorhiẹn rẹ oniọvo ọshare re se jiri phiyọ ẹdia rẹ odibo rowian yẹrẹ ọkpako ?
( b ) Idjerhe vọ yen iroro romobọ yẹrẹ ẹkuruemu rẹ asan re nurhe sa vwọ reyọ vwọso Baibol na ?
Ọ sa dianẹ vwẹ asan wo nurhe , a vwẹ ẹro okueku vwo nẹ ighene eshare .
Ọnana sa nẹrhẹ ọ bẹn kẹ ekpako na , rẹ ayen vwo jiri ighene eshare phiyọ ẹdia rẹ ekpako yẹrẹ idibo rowian .
E jẹ ekpako na eje karophiyọ nẹ Baibol na ghwe djunute ikpe rẹ ohwo che te tavwen ọ ke sa dia odibo rowian yẹrẹ ọkpako - o . ( 1 Tim .
3 : 1 - 10 , 12 , 13 ; Taitọs 1 : 5 - 9 ) Ọkpako de jurhi kpahen ẹdia nana fikirẹ asan ro nurhe , a cha sa tanẹ o ruẹ nene obo rẹ Baibol na tare - e .
Oborẹ Baibol na tare yen ofori nẹ a vwọ fuẹrẹn ighene , ọ dia iroro romobọ yẹrẹ ẹkuruemu rẹ asan rẹ avwanre nurhe - e . ​ — 2 Tim .
3 : 16 , 17 .
A cha sa vwẹ ighene ri muwan dẹn vwo mu vwevunrẹ ukoko na siẹrẹ e de nene ẹkuruemu rẹ asan re nurhe - e .
Vwẹ ẹkuotọ ọvo , ekpako na vwẹ owian buebun vwọ kẹ odibo rowian ọvo rọ nabọ muwan .
Dede nẹ ekpako na rhọnvwere nẹ eghene na yanmu iwan rẹ Baibol na vwọphia kpahen ekpako , ayen rhọnvwe reyọ vwo mu - u .
Evo usun rayen tare nẹ eghene na boba nọ vwọ kẹ ẹdia rẹ ọkpako .
Ọ da ohwo mamọ nẹ ikpe rẹ oniọvo na , se jẹ ayen jiro phiyọ ẹdia na - a .
Iyẹnrẹn djerephia nẹ iroro tiọna djobọte ihwo buebun vwẹ asan sansan vwẹ akpọ na .
Baibol na yen ofori nẹ e nene , ukperẹ iroro romobọ yẹrẹ ẹkuruemu rẹ asan rẹ avwanre nurhe !
Ọyena yen idjerhe vuọvo re se vwo nyupho rẹ Jesu , je kẹnoma kẹ uruemu re vwo nẹ ikpe rẹ ihwo vwo gun ayen ẹdjọ .
18 , 19 .
Die yen cha nẹrhẹ a sa vwẹ ẹro rẹ Jihova vwo nẹ ihwo , ji vwo ni ayen ?
Dede nẹ avwanre gbare - e , a je sa vwẹ ẹro rẹ Jihova vwo nẹ ihwo , ji vwo ni ayen .
( Iruo 10 : 34 , 35 ) Jẹ , ọ guọnọ ẹgbaẹdavwọn rẹ ọkieje , kugbe enene rẹ irhi rẹ Baibol , tavwen e ki se ru ọtiọyen .
A da vwẹ irhi rẹ Baibol vwo ruiruo , ọ cha nẹrhẹ a sa nabọ nene iji rẹ Jesu vwọphia , nẹ e ni opharo rẹ ihwo vwo guẹdjọ - ọ . ​ — Jọn 7 : 24 .
O rhe che kri - i , Jesu rọ dia Ovie rẹ avwanre , ko che gun ihworakpọ eje ẹdjọ . Ọvwata yen o che vwo guẹdjọ , ọ dia obo rọ mrẹre yẹrẹ obo ro nyori - i . ( Aiz .
11 : 3 , 4 ) Ọyena cha dia ọke rẹ omavwerhovwẹn dẹn !
IKUEGBE RẸ AKPEYEREN
Maxim Danyleyko yen gbikun na
“ DADI , ” “ PAPA , ” “ ỌNKU . ”
Eriyin ighene buebun se vwe vwẹ Bẹtẹl .
Ivun miovwo uvwe - e , kidie ẹgbukpe 89 yen me hepha .
Mi niro nẹ enana osaẹhwa ro nẹ obọ rẹ Jihova rhe , kidie etiyin ẹgbukpe 72 me vwọ hẹ ẹga rẹ ọkieje re .
Fikirẹ obo mi rhiẹromrẹ vwẹ ẹga rẹ Jihova re , ke me sa vwẹ uchebro kẹ ighene na nẹ , ‘ E jẹ obọ rhọ ovwa - an , kidie a cha hwosa kẹ ovwan . ’ ​ — 2 Ikun 15 : 7 .
Ọsẹ vẹ oni mẹ kua nẹ Ukraine kpo Canada .
Kẹ ayen dia orere rẹ Rossburn rọhẹ ubrotọ rẹ Manitoba .
Oni mẹ vwiẹ emeshare 8 vẹ emetẹ 8 , o vwiẹ ejimẹ - ẹ . Mẹvwẹ yen ọ rẹ 14 .
Ọsẹ mẹ se Baibol kẹ avwanre vwẹ urhiọke rẹ kẹdidjana kẹdidjana , kidie o vwo ẹguọnọ rọyen mamọ .
Ẹkẹvuọvo , o niro nẹ igho yen ilori rẹ ẹga guọnọ , ọ dia ukẹcha yen ayen vwọ kẹ ihwo - o . Ọtiọyena , kọke kọke yen ọ vwọ nọ vwọrẹ ehwẹjẹ nẹ , “ Ono yen hwosa kẹ Jesu ọke ro vwo ghwoghwo ota kẹ ihwo ji yono ayen ? ”
Iniọvo mẹ ẹrenren , emeshare ẹne vẹ emetẹ ẹne , yen rhiabọreyọ uyota na .
Oniọvo mẹ ọkpako re se Rose gare kerẹ ọkobaro te ẹdẹ ughwu rọyen .
Ẹdẹ ibro tavwen o ki ghwu , ọ da vwẹ uchebro kẹ avwanre eje nẹ a kerhọ kẹ Ota rẹ Ọghẹnẹ , ọ me ta : “ Me guọnọ mrẹ ovwan vwẹ akpọ kpokpọ na . ”
Oniọvo mẹ ọkpako rọ dia ọmọshare re se Ted ghwoghwo kpahen orho erhanre jovwo .
Kurhiọke kurhiọke rẹ kẹdidjana kẹdidjana yen o vwo ghwoghwo kpahọn vwẹ iredio .
Ọ nabọ kanrunumuo kẹ otu re kerhọ , nẹ irumwemwu cha rioja vwẹ orho erhanre bẹdẹ bẹdẹ .
Ukuko na , ọ da rhe dia odibo rẹ Jihova ro vwo oruru , rọ je fuevun .
Ẹdẹ ọvo vwẹ June 1944 mi vwo nẹ isikuru rhe , me da mrẹ ọmọbe ro vwo uyovwinrota na , The Coming World Regeneration * vwẹ enu rẹ imẹjẹ rẹ avwanre da riemu .
Mi vwo se aruọbe rẹsosuọ vẹ ọrivẹ na nu , mi rhe se mu ọbe na phiyotọ ọfa - a .
Mi vwo se ọbe na re nu , mi de brorhiẹn nẹ me guọnọ ga Jihova kirobo rẹ Jesu ruru .
Ono yen phi ọbe na phiyọ enu rẹ imẹjẹ na ?
Oniọvo mẹ ọkpako re se Steve da vuẹ vwẹ nẹ eshare ivẹ vwẹriẹ uwevwin rẹ avwanre vẹ ẹbe rẹ ayen “ shẹ . ”
Ọ da ta : “ Me dẹ ọyena mie ayen , kidie isẹnti iyorin [ omarẹ ₦ 18.00 ] ọvo yen ayen shẹ . ”
Ẹdidjana rọ vwọ kpahọn , eshare na da rhoma rhe .
Ayen da vuẹ avwanre nẹ ayen Iseri rẹ Jihova , ayen je tanẹ ayen vwẹ Baibol vwọ kpahanphiyọ enọ rẹ ihwo nọ ayen .
Oborẹ ayen ruẹ na je avwanre , kidie a nabọ yono avwanre kpahen ọghanrovwẹ rẹ Baibol nẹ ọkiemọ rhe .
Eshare ivẹ na je vuẹ avwanre nẹ Iseri na che ru ọghwẹkoko vwẹ orere rẹ Winnipeg kẹrẹkpẹ . Orere yena yen oniọvo mẹ ọkpako rọ dia ọmọtẹ , re se Elsie dia .
Mi de brorhiẹn nẹ mi che kpo ọghwẹkoko na .
Me da gua idjighere mẹ nẹ asan rẹ avwanre dia vwo kpo Winnipeg .
Ugbo na te omarẹ iroko 320 . Me vwọ hẹ idjerhe yanran , me da domaji vwẹ orere rẹ Kelwood , kidie etiyin Iseri ivẹ re rhe shẹ ẹbe kẹ avwanre na dia .
Mi de nene ayen kpo uyono , ọyena da nẹrhẹ mi riẹn obo re se ukoko .
Me da je rhe mrẹvughe nẹ ofori nẹ kohwo kohwo ghwoghwo ota nuwevwin kpo uwevwin kirobo rẹ Jesu ruru .
Mi vwo te Winnipeg , me da mrẹ oniọvo mẹ ọkpako re se Jack .
O nẹ orere rẹ Ontario rhe ọghwẹkoko na .
Vwẹ ẹdẹ rẹsosuọ rẹ ọghwẹkoko na , oniọvo ọvo de ghwoghwo nẹ e che bru ihwo phiyame .
Mẹvwẹ vẹ Jack de brorhiẹn nẹ avwanre che bromaphiyame vwẹ ọghwẹkoko na .
Avwanre je brorhiẹn nẹ avwanre cha dia ekobaro siẹrẹ avwanre de bromaphiyame nu .
E ghwe vwo ru ọghwẹkoko na nu , Jack da ton iruo rẹ ọkobaro phiyọ .
Ẹgbukpe 16 yen me hepha ọke yena . Ọtiọyena , mi de rhivwin kpo isikuru .
Ẹkẹvuọvo , me da ton iruo rẹ ọkobaro phiyọ vwẹ ukpe rọ vwọ kpahọn .
Me vẹ oniọvo Stan Nicolson da ton iruo rẹ ọkobaro phiyọ vwẹ orere rẹ Souris rọhẹ ubrotọ rẹ Manitoba .
O kriri - i , me da rhe mrẹvughe nẹ egbabọse jehẹ evunrẹ iruo rẹ ọkabaro na .
Avwanre vwọ ghwọrọ ọsoso rẹ ẹdẹ ọvo vwo ghwoghwo ota nu , owenvwe de hwe avwanre te uwevwin , kidie igho rhe rhe avwanre - e .
Ẹkẹvuọvo , o gbe avwanre unu mamọ rẹ avwanre vwo nẹ aghwoghwo rhe , rhe mrẹ esiso re krun emu vọn , re mu phiyọ anurhoro rẹ avwanre !
Rhi duvwun nonẹna , avwanre riẹn ohwo ro mu emu na rhe - e .
Ovwọnvwọn yena , avwanre da riemu kerẹ ivie .
Osaẹhwa yena te avwanre obọ , kidie avwanre rhọnvwere nẹ obọ rhọ avwanre - e !
Vwọrẹ uyota , oma nabọ ro vwẹ vwẹ oba rẹ emeranvwe yena , vwọ vrẹ obo ri jovwo .
Emeranvwe evo vwọ wan nu , e de ji avwanre kpo orere re se Gilbert Plains , rọ vwẹ omarẹ iroko 240 vwo sherabọ kẹ ẹbẹre rẹ obọrhen ọnre na vwẹ Souris .
Ọke yena , ukoko vuọvo vwo ophapha rode vwẹ enu rẹ umukpe na , re siẹ inọke rẹ ukoko na wianre kemeranvwe kemeranvwe phiyọ .
Inọke rẹ ukoko na vwo shekpotọ vwẹ emeranvwe ọvo , me da ta ota ọvo kẹ ukoko na . Vwevunrẹ ota na , me da kanrunumuo nẹ , e jẹ iniọvo na ru yovwinphiyọ .
Uyono na vwo kuphiyọ nu , oniọvo aye ọvo rọ kpakore rẹ ọshare rọyen hẹ evunrẹ ukoko na - a , rọ je dia ọkobaro , de bru vwe rhe vẹ ame oviẹ vwẹ ẹro rọyen , ọ ta ta : “ Me davwenre , jẹ mi se ru vrẹ ọtiọye - en . ”
Obo rọ tare na da nẹrhẹ ovwẹ viẹ , mi de yovwunu kẹ .
Me ta ota na nu , kẹsiẹye ẹwẹn me ki rhi kpokpo uvwe . Ọyena ghwa ẹkuruemu rẹ ighene .
Ẹkẹvuọvo , obo me rhiẹromrẹ nẹrhẹ ovwẹ mrẹvughe nẹ ukperẹ obọ vwọ rhọ vwẹ fikirẹ echobọ mẹ , ofori nẹ mi yono norhe .
Osaẹhwa ọfa cha obaro .
Ọke me vwọ hẹ ẹgbukpe 21 , mi de vwo uphẹn re vwo durhie uvwe kpo iklasi rẹ 14 rẹ Isikuru rẹ Gilead . Mi de wontọ vwẹ February 1950 !
Omarẹ ihwo 25 usun rẹ ihwo 103 rẹ ihwo rẹ iklasi mẹ yen e ji kpo asan ra da jẹ French vwẹ ubrotọ rẹ Quebec vwobẹ Canada , rọ dia asan rẹ ẹga rẹ efian da vwọsua avwanre mamọ vwẹ ọke yena .
Orere rẹ Val - d’Or ra da tọn guọnọ iro yen e ji vwe ra .
Ẹdẹ ọvo , evo usun rẹ avwanre de kpo ota eghwoghwo vwẹ ọko re se Val - Senneville .
Orherẹn ọvo vwẹ ọko na da tanẹ e che ru avwanre djadja siẹrẹ avwanre rha vrẹ nẹ ọko na - a .
Ukuotọ rọyen , mi de muo kpo aguare .
Eho de muo .
*
Ọyena rọ phiare na vẹ efa re họherọ na yen e ku kugbe vwọ dia “ Ofovwin rẹ Quebec . ”
Ẹga rẹ Ifada vwo ẹgba mamọ vwẹ orere rẹ Quebec vwẹ uvwre rẹ ikpe re vrẹ 300 .
Ilori rẹ ẹga vẹ isun na ji mukpahen Iseri rẹ Jihova . Ọ lọhọre kakaka - a .
Ẹkẹvuọvo , dede nẹ avwanre ghwe bu - un , jẹ abọ rhọ avwanre - e .
Ihwo rẹ Quebec ri vwo ẹwẹn esiri , nabọ kerhọ kẹ avwanre .
Ihwo buebun mi vwẹ Baibol vwo yono de ji kurhẹriẹ rhe ukoko na .
Mi ji nene orua ọvo ro vwo ihwo ihwe yono Baibol .
Ayen eje ga Jihova enẹna .
Uduefiogbere rayen na da nẹrhẹ ihwo efa vrẹ nẹ Ẹga rẹ Ifada .
Avwanre dobo rẹ aghwoghwo ji - i , ukuotọ rọyen avwanre de phi kparobọ !
Vwẹ 1956 , e de ji vwe kpo ẹkuotọ rẹ Haiti .
Ihwo buebun nabọ kerhọ , dede nẹ ejajẹ rẹ French na je rhe ghwotọ vwẹ unu rẹ imishọnare re ga vwẹ oboyi - in .
Imishọnare ọvo re se Stanley Boggus da ta : “ O gbe avwanre unu nẹ ihwo na choma rẹ ayen vwọ chọn avwanre uko vwo yono ephẹrẹ na . ”
Ọ lọhọ kẹ vwẹ ẹsosuọ , kidie mi yono French ọke me vwọ hẹ Quebec .
Jẹ , ukuko na avwanre da rhe mrẹvughe nẹ Haitian Creole ọvo yen buebun rayen jẹ .
Ọtiọyena , ofori nẹ avwanre yono ephẹrẹ na rere avwanre se vwo ruiruo rẹ avwanre fiotọ .
Avwanre de yono ephẹrẹ na ji mrẹ osaẹhwa norhe .
Rere a sa vwọ chọn iniọvo na uko kpobaro phiyọ , Ẹko Rọvwẹrote na da rhọnvwe nẹ a fan Uwevwin Orhẹrẹ na vẹ ẹbe efa vwo kpo Haitian Creole .
Ihwo ri kpo uyono vwẹ ẹkuotọ na da rhoma rhi bunphiyọ .
Ighwoghwota 99 yehẹ ẹkuotọ rẹ Haiti vwẹ ukpe rẹ 1950 .
Ẹkẹvuọvo , ighwoghwota rehẹ ẹkuotọ na de rhi bun vrẹ 800 vwẹ ukpe rẹ 1960 !
Ọke yena , je me ga vwẹ Bẹtẹl .
Oma vwerhen ovwẹ re me vwọ dia ọvo usun rẹ ihwo re vwẹrote Isikuru rẹ Ekpako vẹ Idibo Rowian re ruru vwẹ ukpe rẹ 1961 .
Ekpako 40 vẹ ekobaro oghẹresan yen avwanre yonori vwẹ ukpe yena .
Vwẹ ọghwẹkoko re ruru vwẹ January 1962 , avwanre de jiro kẹ iniọvo eshare ri muwan nẹ ayen hẹre iruo rẹ aghwoghwo rayen phiyọ , evo da rhe dia ekobaro oghẹresan .
Ọrhuẹrẹphiyotọ nana fo aruọke , kidie omukpahen cha rhe kẹrẹkpẹ .
E ghwe vwo ru ọghwẹkoko na nu , vwẹ January 23 , 1962 , elọkpa da rhe oghọn ukoko na rhi mu vwe vẹ Oniọvo Andrew D’Amico ro dia imishọnare , ayen de ji mu ekrun rẹ Awake !
rẹ January 8 , 1962 ( rẹ French ) reyọ .
Awake !
na djunute obo ra tare vwẹ ẹbe rẹ French sansan re hwariẹ iyẹnrẹn , tanẹ ihwo rẹ Haiti vwobọ vwẹ uruemu rẹ orhan .
Ota na nẹrhẹ ivun miovwo otu evo . Ayen rorori nẹ oghọn ukoko na yen e de si ẹbe na .
Udughwrẹn evo vwọ wan nu , ayen da tanẹ imishọnare rẹ avwanre vrẹn nẹ ẹkuotọ na .
* Ẹkẹvuọvo , iniọvo rẹ avwanre yonori jovwo na de muomaphiyọ iruo na .
Nonẹna , oma vwerhen ovwẹ fikirẹ odirin vẹ ẹyan - obaro rayen .
Asaọkiephana , ayen tobọ vwo New World Translation of the Holy Scriptures vwẹ ephẹrẹ rẹ Haitian Creole , rọ dia oborẹ avwanre rhẹro rọyen krẹ re .
Me vwọ ga vwẹ Haiti te asan ọvo nu , e de ji vwe ra ga kerẹ imishọnare vwẹ Central African Republic .
Ọke vwọ yan obaro , me da ga kerẹ oniruo rọ kiẹn .
Ukuko na , me da rhe dia oniruo rẹ oghọn ukoko .
Ọke yena , Eguan Ruvie buebun ghwe fẹro - o .
Me da rhe tẹn ona rẹ obo ra vwẹ odin eyaya vwo ru enu rẹ uwevwin .
Mi de ruiruo nana , ihwo re wanvrẹ ki ni vwe .
Ẹgbaẹdavwọn mẹ da nẹrhẹ iniọvo na muomaphiyọ iruo rẹ ebabọn vẹ ẹroevwote rẹ Eguan Ruvie rayen .
Ilori rẹ ẹga ke vwẹ avwanre jehwẹ , kidie ize yen a vwọ kanre iwevwin rẹ ishọshi rayen .
Jẹ , avwanre davwerhọ raye - en .
Avwanre muomaphiyọ ebabọn rẹ Eguan Ruvie rẹ avwanre na ghene .
Ọke rẹ ogiribo ọgangan ọvo vwo dju vwẹ orere rẹ Bangui , ehwejẹ na da rhe doboji .
Kidie ogiribo na mu ize ra vwọ kanre uwevwin rẹ ishọshi ọvo , re do phiyọ idjerhe .
Jẹ , emu vuọvo ru Eguan Ruvie rẹ avwanre - e .
A sa vwọ nabọ vwẹrote iruo rẹ Uvie na vwẹ ẹkuotọ na , avwanre da vwẹ emeranvwe iyorin ọvo vwọ bọn oghọn ukoko kpokpọ vẹ uwevwin rẹ imishọnare ọvo .
*
Ẹdẹ avwanre rọvwọnre
Ra vwọ dobọ rẹ iruo rẹ avwanre ji vwẹ Central African Republic vwẹ ukpe rẹ 1976 , e de ji vwe kpo N’Djamena rọ dia otorere rẹ Chad .
Etiyin kọyen me da mrẹ Happy , rọ dia ọkobaro oghẹresan ro vwo oruru . Cameroon yen Happy nurhe .
Avwanre da rọvwọn vwẹ April 1 , 1978 .
Vwẹ emeranvwe vuọvo yena , ofovwin da tonphiyọ vwẹ ẹkuotọ na , avwanre da djẹ kpo ẹbẹre obohwẹre ọnre na vwẹ ẹkuotọ na .
Ofovwin na vwo vwoba nu , avwanre vwo rhivwin , avwanre de rhi noso nẹ ẹko rẹ inogbozighi evo , vwẹ uwevwin rẹ avwanre vwo ru ọfisi rayen ọke re vwo phiẹ ofovwin na .
Avwanre rha mrẹ ẹbe rẹ ukoko na , ewun rẹ aye mẹ vwọ rọvwọn , vẹ erọnvwọn re vwo ruẹse kẹ avwanre vwẹ uwevwin na - a .
Dedena , obọ rhọ avwanre - e , kidie avwanre jehẹ akpọ , iruo re che ru vwẹ obaro na yen avwanre mu ẹwẹn kpahen .
Omarẹ ẹgbukpe ivẹ vwọ wan nu , a da rhọnvwe kẹ Iseri rẹ Jihova nẹ ayen sa ga ẹga rayen odedede vwẹ Central African Republic .
Me da ga kerẹ oniruo ro kiẹn vwẹ oboyin ọke rẹ avwanre vwo rhivwin .
Imoto rode ọvo yen avwanre vwo ru uwevwin .
Avwanre vwo ehwa re kpirhẹn , idrọmu re se ku igalọni rẹ ame 53 ( 200 L ) phiyọ , imigasi ọvo , eriyin ji te ifriji .
Oyan na lọhọre kakaka - a .
Vwẹ oyan ọvo , elọkpa dobọ rẹ avwanre ji vwẹ asan ri te omarẹ 117 .
Aruọke na rhorha mamọ ( 50 ° C ) .
Ọkiọvo na , ọ pha bẹnbẹn ra vwọ mrẹ ame ro che te vwo ru omaebrophiyame vwẹ emẹvwa .
Iniọvo na me tọn urhie re yare . Ememerha na , ayen mi rhi koko ame phiyọ idrọmu re vwo ruẹ omaebrophiyame .
Vwẹ ukpe rẹ 1980 , e de ji avwanre kpo Nigeria .
Avwanre da ghwọrọ ọsoso rẹ ẹgbukpe ivẹ gbubro vwọ vwẹ ukẹcha phia vwo muegbe vwọ kẹ oghọn ukoko kpokpọ ra cha bọn .
Iniọvo na dẹ egenege rẹ ubruwevwin ivẹ ra cha rhan , ji mu yanran ra rhoma bọn vwẹ asan re de che ruiruo rẹ ebabọn na .
Urhiọke rẹ ẹdẹ ọvo , mi de yerin kpenu rẹ uwevwin ra rhan na ra vwẹ ukẹcha phia .
Mi vwo wontọ cha vwẹ oghẹruvo , me rha karophiyọ nẹ a rhan ekuakua evo nẹ etiyin na - a .
Mi de she nẹ obenu rhe . Omaẹkuọn na ganre emerha .
Ẹkẹvuọvo , idọktọ na vwọ davwen ovwẹ ni nu , ọ da ta kẹ Happy : “ Wo brudu - u .
Iriẹn evo yen di bẹre , udughwrẹn evo vwẹ etinẹ , oma rọyen che shephiyọ . ”
Avwanre ro “ imoto rọ djẹ ofa ” kpo osikoko
Vwẹ 1986 avwanre de kpe Côte d’Ivoire . Me da ga kerẹ oniruo ro kiẹn vwẹ oboyin .
Avwanre je ga vwẹ Burkina Faso .
Jẹ , me nama riẹn nẹ Burkina Faso che hirhephiyọ uwevwin rẹ avwanre vwẹ uvwre rẹ ọke evo - o .
Imoto rẹ avwanre vwo ru uwevwin ọke me vwọ ga kerẹ oniruo ro kiẹn
Vwẹ 2003 , me vẹ Happy de rhivwin kpo Bẹtẹl rọhẹ Canada . Ẹgbukpe 47 wanvrẹ re , rhavwen ọke mi vwo vrẹn nẹ Canada vwẹ ukpe rẹ 1956 .
Avwanre vwo ẹbe ri djerephia nẹ avwanre ihwo rẹ Canada , jẹ Africa yen ubiudu rẹ avwanre hepha .
Me vwẹ Baibol vwo yono ohwo vwẹ Burkina Faso
Ẹgbukpe 79 yen me hepha ọke ra vwọ rhoma ji avwanre rhivwin kpo Africa vwẹ 2007 !
E de ji avwanre kpo Burkina Faso . Me da ga kerẹ ọvo usun rẹ Umẹ Rọvwẹrote Ẹkuotọ na .
Ukuko na , e de wene asan na vwo kpo ọfisi re de ruiruo rẹ efanfan , vwẹ otọ rẹ ẹroevwote rẹ oghọn ukoko rẹ Benin . Vwẹ August 2013 , a da vuẹ avwanre nẹ avwanre ra ga vwẹ Bẹtẹl rọhẹ Benin .
Mẹvwẹ vẹ Happy , ọke rẹ avwanre vwọ ga vwẹ oghọn ukoko rẹ Benin
Iruo rẹ Uvie na je ghanre kẹ vwẹ , dede nẹ mi ghwe vwo omakpokpọ - ọ .
Womarẹ ukẹcha rẹ aye mẹ vẹ ekpako na , uvwre rẹ ẹgbukpe erha re wanvrẹ na , me vwẹ ukẹcha kẹ Gédéon vẹ Frégis vwo yono Baibol na , ayen de bromaphiyame .
Ayen ga Jihova sasasa enẹna .
Oghọn ukoko rọhẹ South Africa yen me vẹ aye mẹ hepha asaọkiephana , rere orua rẹ Bẹtẹl rọhẹ South Africa na sa vwọ nabọ vwẹrote ẹdia rẹ omakpokpọ mẹ .
South Africa yen ẹkuotọ rẹ Africa righwrẹn re me da ga .
Vwẹ October 2017 , avwanre da rhiẹromrẹ ebruphiyọ ọfa , re vwo durhie avwanre kpo irueru rẹ ẹvwọkpahotọ rẹ esiri ukoko rọhẹ Warwick , New York .
Irueru yena cha sa chọrọ avwanre ẹro - o !
A vwẹ uchebro nana phia vwẹ aruọbe 255 rẹ1994 Yearbook : “ Avwanre vwẹ uchebro nana kẹ ihwo eje ri chirakon ruiruo na vwẹ ikpe buebun cha re : ‘ Fiudugberi , wọ jẹ abọ rhọ wẹ - ẹ , kidie wọ cha reyọ osa rẹ iruo wẹn . ’ ​ — 2 Ikun 15 : 7 . ”
Mẹ vẹ Happy choma rẹ avwanre vwo nene uchebro nana , ji chọn ihwo efa uko vwo ru ọtiọyen .
Iseri rẹ Jihova yen teyenrọphia vwẹ 1944 .
Ẹkẹvuọvo ọ rha herọ - ọ .
Ni uyovwinrota na , “ Quebec Priest Convicted for Attack on Jehovah’s Witnesses ” rọhẹ aruẹbe 3 - 5 rẹ Awake !
rẹ November 8 , 1953 .
Odjefiotọ rọyen hẹ 1994 Yearbook of Jehovah’s Witnesses , aruẹbe 148 - 150 .
Ni “ Building on a Solid Foundation ” rọhẹ Awake !
rẹ May 8 , 1966 , aruọbe 27 .
ẸGUỌNỌ
AGHỌGHỌ
UFUOMA
AKO ECHIRO
ẸSE - ERUO
UYOYOVWIN
ESEGBUYOTA
DẸNDẸN
OMAẸRIẸNSUON
FIKIRẸ ebẹnbẹn re buẹnphiyọ vwẹ “ oba rẹ ẹdẹ ” rẹ avwanre hepha na , ihwo rẹ Jihova guọnọ ako echiro enẹna vrẹ obo ri jovwo .
( 2 Tim . 3 : 1 - 5 ) Vwẹ akpọ rẹ avwanre de yerẹn na , ihwo buebun vwo ẹguọnọ rẹ omobọ rayen ọvo , evo se ruẹ nene ota raye - en , efa vwo omaẹriẹnsuo - on .
Ihwo ri vwo uruemu ra ta na che se vwo ako echiro - o .
Ọtiọyena , e jẹ Onenikristi ọvuọvo nọ oma rọyen : ‘ Me vwẹrokere uruemu rẹ jẹ ako echiro evwo ro rhe ihwo buebun re dia kẹrẹ ovwẹ ?
Die yen o mudiaphiyọ re vwo vwo ako echiro ?
Mavọ yen uruemu oyoyovwin nana sa vwọ dia ẹkuruemu mẹ ? ’
Vwo nene obo ra vwẹ ubiota nana vwo ruiruo vwevunrẹ Baibol na , ako echiro vrẹ ọ re di vwo yerin ghene ebẹnbẹn ro te ohwo oma .
O vwo oboresorọ odibo rẹ Ọghẹnẹ vwo chirakon .
Ọ tẹnroviẹ erhuvwu rẹ ohwo ro gbere ku , ukperẹ ojevwe romobọ rọyen .
Ọtiọyena ohwo re gbeku na se chirakon vẹ ẹwẹn nẹ oyerinkugbe rọyen vẹ ohwo ro gbereku na , che yovwinphiyọ vwẹ obaro obọ .
Kọyensorọ Baibol na vwo kere “ odiri ” yẹrẹ ako echiro vwọba iruemu iyoyovwin buebun rẹ ẹguọnọ nẹrhẹ e vwo .
* ( 1 Kọr . 13 : 4 ) Vwọba , Baibol na je tanẹ odiri yẹrẹ “ ako echiro ” jehẹ ẹbẹre ọvo rẹ “ omamọ rẹ [ “ ẹwẹn ọfuanfon , ” NW ] na . ”
( Gal . 5 : 22 , 23 ) Kẹ , die yen a guọnọre e ki se vwo uruemu nana ?
Avwanre da guọnọ vwo ako echiro , kẹ avwanre nẹrhovwo rhe Jihova nẹ ọ kẹ avwanre ẹwẹn ọfuanfon rọyen ro siobọnẹ kẹ otu re vwẹrosuọ vwọ kẹ ukẹcha .
( Luk 11 : 13 ) Ẹwẹn ọfuanfon rọ cha kẹ avwanre na vọnre vẹ ẹgba , ẹkẹvuọvo avwanre je cha wian vwo nene ẹrhovwo rẹ avwanre .
( Une 86 : 10 , 11 ) Ọnana mudiaphiyọ nẹ avwanre cha davwẹngba rẹ avwanre eje vwo dje uruemu nana phia kẹdẹ kẹdẹ , rere uruemu nana sa vwọ tan awọ muotọ vwevunrẹ ubiudu rẹ avwanre .
Vwọba , a me je davwẹngba rere ako echiro sa vwọ dia ẹkuruemu rẹ avwanre .
Die ọfa yen e se ru ?
Avwanre se vwo ako echiro siẹrẹ a da fuẹrẹn udje ọgbagba rẹ Jesu , je vwẹrokere .
Ẹwẹn rẹ Ọghẹnẹ mu ọyinkọn Pọl vwo djisẹ rẹ “ ohwo ọkpokpọ na ” ro churobọ si ako echiro yẹrẹ “ odiri , ” o de bru avwanre uche nẹ e jẹ a vwẹ uphẹn kẹ “ ufuoma ri Kristi ” rere o sun “ udu rẹ [ avwanre ] . ” ( Kọl .
3 : 10 , 12 , 15 ) Ufuoma rẹ Kristi na che sun ubiudu rẹ avwanre siẹrẹ a da vwẹrokere esegbuyota rẹ kokoroko rẹ Jesu vwori , nẹ Ọghẹnẹ cha rhuẹrẹ erọnvwọn eje phiyọ vwẹ ọke romobọ rọyen .
E de nene udje rẹ Jesu , o toro obo re phiare - e , e rhe che muophu te ẹdia ra da kpare ako echiro avwanre kufia - a . ​ — Jọn 14 : 27 ; 16 : 33 .
Dede nẹ avwanre hẹrhẹ akpọ kpokpọ na , e se yono ako echiro siẹrẹ e de roro kpahen oborẹ Jihova vwo odirin rẹ avwanre .
Baibol na kẹ avwanre imuẹro nana : “ Ọrovwohwo sa phiẹn ohwo vwẹ oma rẹ ive ro veri kirobo rẹ otu evo ta na - a , ẹkẹvuọvo o chirako rẹ ovwan , ọ guọnọre nẹ ohwo ọvuọvo ghwru - u , ẹkẹvuọvo nẹ ihwo ejobi kurhẹriẹ . ”
( 2 Pita 3 : 9 ) Avwanre vwo roro kpahen oborẹ Jihova vwo odirin rẹ avwanre na , ka sa vwẹrokere vwo ru ọtiọyen kẹ ihwo efa .
( Rom 2 : 4 ) Avwanre vwọ riẹn ọnana nure na , kẹ erhọ yen ẹdia evo ra da guọnọ ako echiro mie avwanre ?
Ẹdia buebun herọ re sa davwen ako echiro rẹ avwanre nẹ .
Kerẹ udje , ofori nẹ wo chirakon rere wo vwo jẹ ota egbe phiyọ unu rẹ ihwo efa , ọ da tobọ dianẹ obo wọ guọnọ ta na pha ghanghanre .
( Jems 1 : 19 ) Ako echiro cha nẹrhẹ wo se yerin kugbe vẹ iniọvo re uruemu rayen ghwe je we - e .
Ukperẹ wo vwo muophu kpahen uruemu rayen , aghwanre herọ siẹrẹ wo de roro kpahen oborẹ Jihova vẹ Jesu ruẹ kpahen ovwiẹrẹ rẹ avwanre .
Ayen tẹnroviẹ oruchọ rẹ avwanre ri te emuọvo - o .
Ukperẹ ọtiọyen , uvi uruemu ro rhe avwanre vẹ ẹgbaẹdavwọn re se vwo ru yovwinphiyọ yen ayen tẹnroviẹ . ​ — 1 Tim .
1 : 16 ; 1 Pita 3 : 12 .
Ẹdia ọfa rọ sa davwen ako echiro rẹ avwanre ni yen ọke rẹ ohwo da tanẹ avwanre ta chọ yẹrẹ e ru chọ .
Ọke buebun na , e se brokpakpa muopho ji chochọn rẹ oma rẹ ohwo .
Jẹ , ọyena dia oborẹ Ota rẹ Ọghẹnẹ jiri kẹ avwanre - e .
Baibol na da ta : “ Odiri vwẹ erhi yovwi nọ erhi rọ kparoma kpenu .
Wọ fobọ mu ophu - u kidie udu rẹ ẹkpa ọye ophu dia . ” ( Aghwo .
7 : 8 , 9 ) Ọtiọyena , ofori nẹ avwanre nabọ jomaotọ roro kpahen oborẹ avwanre che ru , ọ da tobọ dianẹ oborẹ ohwo na ta kpahen avwanre gbare - e .
Jesu ru ọtiọyen ọke ra vwọ reyọ vwọ jehwẹ . ​ — Mat .
11 : 19 .
A guọnọ ako echiro mie emiọvwọn mamọ ọke rẹ ayen da guọnọ kpọ uruemu , iroro , yẹrẹ oruchọ rẹ emọ rayen viẹ .
Roro kpahen Mattias rọ ga vwẹ Bẹtẹl rọhẹ Scandinavia .
Kerẹ eghene , Mattias chirakon rẹ ehwẹjẹ mamọ vwẹ obo isikuru fikirẹ esegbuyota rọyen .
Ẹsosuọ , ọsẹ vẹ oni rọyen riẹn obo re phia - a .
Ọke vwọ yanran , ayen de rhi vwo oniso rẹ umiovwo rẹ ẹvwọsuọ nana guọnọ sua kẹ ọmọ rayen , kidie Mattias ko rhi vwo ẹwẹn ivivẹ kpahen uyota na .
Ọsẹ rọyen Gillis da ta : “ Ẹdia na guọnọ ako echiro mie avwanre mamọ . ”
Mattias me nọ : “ Ono yen Ọghẹnẹ ?
Ọ da rha dianẹ Baibol na dia Ota rẹ Ọghẹnẹ vwo - o ?
Mavọ yen avwanre ru riẹn nẹ Ọghẹnẹ yen ghini guọnọ ọnana yẹrẹ ọyena mie avwanre ? ”
Vwọba , ọ me ta kẹ ọsẹ rọyen : “ Diesorọ wọ vwọ reyọ ovwẹ vwo guẹdjọ kidie nẹ oborẹ mi segbuyota fẹnẹ ọwẹn ? ”
Gillis da ta : “ Ọkiọvo na , ophu yen ọmọshare rẹ avwanre vwọ nọ avwanre enọ na .
Ọ dianẹ ko muophu kpahen ovwẹ yẹrẹ oni rọye - en , ẹkẹvuọvo kpahen uyota na , kidie o rorori nẹ uyota na nẹrhẹ akpọ bẹn kẹ . ”
Kẹ , die yen Gillis ruru ?
“ Mẹ vẹ ọyen chidia , avwanre me ta ota vwẹ inọke buebun .
Me nabọ kerhọ ji nọ enọ vwẹ ọke sansan , rere mi se vwo vwo ẹruọ rẹ obo ro roro vẹ ẹwẹn ro rhe re .
Ọkiọvo me da kpahen kẹ nu , ke me vuẹ nẹ ọ gba vwẹ ẹdẹ ibro vwo roro kpahen ota na tavwen a ke rhoma ta ota kpahọn .
Vwẹ ọke efa , me vuẹ nẹ ọ kẹ vwẹ ẹdẹ ibro mi vwo roro kpahen obo rọ vuẹ vwẹ .
Womarẹ otaẹtakuẹgbe rẹ ọkieje , ememerha na , ẹruọ rẹ Mattias de rhi kodophiyọ , o de rhiabọreyọ iyono ri shekpahen ọtanhirhe na , usuon rẹ Jihova kugbe ẹguọnọ rọyen .
Ọ lọhọre - e , ọ reyọ ọke dẹn , jẹ ememerha na , ẹguọnọ ro vwo kpahen Jihova da rhe ganphiyọ .
Oma vwerhen ovwẹ vẹ aye mẹ nẹ ako echiro vẹ ẹgba rẹ avwanre davwenre vwọ chọn ọmọ rẹ avwanre uko vwẹ ọke eghene rọyen fierere , o ji te ubiudu rọyen . ”
Gillis vẹ aye rọyen vwo imuẹro nẹ Jihova cha chọn ayen uko vwo chirakon kpọ ọmọ rayen vi .
Rọ vwọ karophiyọ obo re phiare ọke yena , Gillis da ta : “ Ọkieje yen me vwọ vuẹ Mattias nẹ ẹguọnọ okokodo rẹ mẹvwẹ vẹ oni rọyen vwo kpahọn yen muẹ avwanre vwọ nẹrhovwo kọke kọke nẹ Jihova chọn uko vwo vwo ẹruọ . ”
Oma ghene vwerhen emiọvwọn yena nẹ ayen se dje uruemu rẹ ako echiro phia !
Vwọ vrẹ uchebro rẹ Ota rẹ Ọghẹnẹ , ofori nẹ ẹguọnọ mu Inenikristi rẹ uyota vwo chirakon ọke rẹ ayen da vwẹrote ohwo rẹ orua rayen yẹrẹ ugbeyan rẹ oma rọyen ganre - e .
Roro kpahen udje rẹ of Ellen , * rọ dia Scandinavia .
Abọ ivẹ soso yen ọshare rẹ Ellen rioja rẹ ọga rẹ obọ gbe owọ vwẹ uvwre rẹ omarẹ ẹgbukpe ẹrenren re wanre na .
Fikirẹ asan rẹ ọga na miovwirin vwẹ afọnrhe rọyen , o rhe se gbe arodọnvwẹ , ghọghọ yẹrẹ muomaphiyọ - ọ .
Ẹdia nana so ọkuọrọn rode kẹ Ellen .
Ọ da ta : “ Ako echiro ọgangan vẹ ẹrhovwo buebun yen chọn vwẹ uko .
Ẹkpo rẹ Baibol rọ chọn vwẹ uko yen Filipae 4 : 13 , rọ tare nẹ : ‘ Mi se ru emu ejobi vwi Kristi rọ kẹ vwẹ ogangan . ’
” Ogangan yena yen sorọ Ellen se vwo chirakon , je vwẹroso ukẹcha rẹ Jihova . ​ — Une 62 : 5 , 6 .
Vwọrẹ uyota , Jihova yen djudje rẹ ako echiro ro me yovwin kparobọ .
( 2 Pita 3 : 15 ) Baibol na gbikun rẹ ọke sansan rẹ Jihova vwo dje uvi rẹ ako echiro phia . ( Neh .
9 : 30 ; Aiz . 30 : 18 ) Kerẹ udje , die yen Jihova ruru ọke rẹ Ebraham vwọ nọ enọ kpahen Sodọm ro brorhiẹn rẹ oghwọrọ hwe ?
Baibol na tare nẹ Jihova vwẹ uphẹn kẹ Ebraham rọ vwọ ta ota .
Ọ nabọ kerhọ kẹ enọ na eje rẹ Ebraham nọre vẹ ọdavwẹ ro rhe re .
Ọ da rhoma vwanriẹn ọdavwẹ rẹ Ebraham kẹ , ro vwo djephia nẹ ọ nabọ kerhọ .
O vwo ru nu , ọ da vwẹ imuẹro kẹ nẹ ọ da sa mrẹ evwata ihwe vwevunrẹ orere na , ọ rha ghwọrọ orere na - a . ( Jen .
18 : 22 - 33 ) Jihova ghini ohwo rọ nabọ chirakon kerhọ , ọ fobọ muophu - u !
Ako echiro , ọyen ọvo usun rẹ iruemu eghanghanre ra guọnọ mie Inenikristi eje .
Avwanre da nabọ davwẹngba vwo vwo uruemu nana , oma cha vwerhen Jihova rọ dia Ọsẹ rẹ avwanre rọhẹ obo odjuvwu , kẹ e ji kere avwanre ba “ otu re wan oma rẹ esegbuyota kugbe erhiori reuku rẹ ive na . ” ​ — Hib .
6 : 10 - 12 .
A ta ota kpahen ẹguọnọ vwẹ ọrẹsosuọ rẹ uyovwinrota nana ro shekpahen ẹbẹre ọvuọvo rẹ omamọ rẹ ẹwẹn ọfuanfon na .
E wene odẹ na .
IRUERU AVWANRE VWẸ ỌKE OBUKO
ỌGBOGHO rẹ abadi rẹ Atlantic na teyen okọ na ro kpo Europe . George Young rọ dia ọvo usun rẹ ihwo rehẹ okọ na , roro kpahen omavwerhovwẹn rọ mrẹre vwẹ aghwoghwo ro ghwe ru nu vwẹ Brazil .
* E ji vwo biẹ okọ na yanran na , Oniọvo George Young de rhi mu ẹwẹn kpahen ẹkuotọ kpokpọ rọ ra , rọ dia asan rẹ obọ je te vwẹ Spain vẹ Portugal .
O phiẹrophiyọ nẹ ọyen de te oboyin , o che ru ọrhuẹrẹphiyotọ rẹ Oniọvo J .
F .
Rutherford vwọ ta ota rotu , ọ me je ghare itrati ri te 300,000 kẹ ihwo na !
Oniọvo George Young ro okọ wan abadi vwo kpo asan buebun ro de ghwoghwo
Oniọvo Young vwo te Lisbon vwẹ ukpe rẹ 1925 , ọ da rhe mrẹvughe nẹ asan na eje yanghanre .
Ewene rọ vwomaphia vwẹ 1910 de phioba phiyọ usuon rọ herọ ọke yena , ji si ẹgba rẹ Ishọshi rẹ Ifada kpotọ .
Ọnana da nẹrhẹ ihwo buebun vwevunrẹ ẹkuotọ na vwo egbomọphẹ , ẹkẹvuọvo ozighi jehẹ asan eje .
Ọke rẹ Oniọvo Young vwo ruẹ ọrhuẹrẹphiyotọ vwọ kẹ ota rẹ Oniọvo Rutherford cha ta , usuon na da ghwẹ isodje vọn asan eje fikirẹ ẹko rẹ ihwo evo re guọnọ vwẹ ogangan reyọ usuon .
Oniọvo Young nabọ fiudugberi muomaphiyọ ọrhuẹrẹphiyotọ na , dede nẹ osiọbe rẹ ukoko rẹ British and Foreign Bible Society vwẹ orhọ - esio kẹ nẹ ihwo buebun cha vwọsuọ .
Oniọvo Young de si ọbe vwọ yare afieha rẹ Camões Secondary School ra da sasa oma , a da je rhọnvwe kẹ !
O de rhi te ẹdẹ 13 rẹ May , rọ dia ẹdẹ ra rhuẹrẹ vwọ kẹ ota rẹ otu rẹ Oniọvo Rutherford cha ta .
Ihwo buebun ke rhẹro rẹ obo re cha phia !
A vwẹ ẹbe ra vwọ tamuẹ igbẹhẹ vẹ evuẹ re si phiyọ ẹbe re ghwa iyẹnrẹn vwo ghwoghwo uyovwinrota rẹ ota rotu na rọ dia , “ How to Live on the Earth Forever ” kẹ ihwo .
Ẹga re vwọsua avwanre de brokpakpa teyen uyovwinrota ọvo phia vwẹ ẹbe iyẹnrẹn rayen , rẹ ayen vwo si ihwo orhọ kpahen “ emraro rẹ efian ” re ghwa ro orere na .
Otu re vwọsua avwanre na de mudia otafe rẹ afieha na , rẹ ayen vwọ ghare ẹbe ri te uriorin buebun vwọ kẹ ihwo .
Ẹbe na ta eta re vwọsua iyono rẹ Oniọvo Rutherford vwọphia .
Dedena , ihwo ri te omarẹ 2,000 de keke oma ro afieha na , a da je mrẹ ihwo ri te omarẹ 2,000 efa re mrẹ asan ro - o .
Ihwo evo mudia egbada ra vwẹ ifi ru , rehẹ orhoma rẹ afieha na , efa de rhe chidia enu rẹ ekuakua ra vwọ sasa oma .
Ihwo re vwọsua na dino yangha ọrhuẹrẹphiyotọ na .
Kẹ ayen do , je guọghọ egbara .
Dedena , Oniọvo Rutherford djoshọ - ọ , o de yerin enu rẹ imẹjẹ rere ihwo na eje se vwo nyo upho rọyen .
Ro vwo ku ota rọyen phiyọ omarẹ uherevie rẹ ason nu , ihwo re vrẹ 1,200 ri dje omavwerhovwẹn phia , de si edẹ vẹ adrẹsi rayen phiyotọ rere a sa vwọ vwẹ ẹbe rhe ayen .
Vwẹ ẹdẹ rivẹ , a da teyen uyovwinrota ọvo ro shekpahen ota rotu rẹ Oniọvo Rutherford tare na , phiyọ ọbe ọvo rọ ghwa iyẹnrẹn re se O Século .
Vwẹ September 1925 , a da ton ẹteyọn rẹ Uwevwin Orhẹrẹ na phiyọ vwẹ Portuguese .
( A je teyen Uwevwin Orhẹrẹ ọvo phia dẹvure vwẹ Portuguese vwẹ Brazil . )
Uvwre rẹ ọke yena yen Virgílio Ferguson rọ dia ọvo usun rẹ Emọ - uyono rẹ Baibol na vwẹ Brazil , vwọ ton egbemuọ phiyọ rọ vwọ kua kpo Portugal ra vwẹ ukẹcha phia .
O ke nene Oniọvo Young wian kugbe vwẹ oghọn ukoko otete rẹ Emọ - uyono rẹ Baibol na vwori vwẹ Brazil ọke yena .
O kriri - i , Virgílio vẹ aye rọyen Lizzie da kua yanran ra vwomaba Oniọvo Young .
Ọke rẹ Oniọvo Ferguson vwọ rhe na shephiyọ , kidie Oniọvo Young che kpo asan efa kẹrẹkpẹ re ruiruo rẹ aghwoghwo na , ji te Soviet Union dede .
Ọbe ra vwọ rhọnvwe kẹ Lizzie vẹ Virgílio Ferguson vwẹ 1928 nẹ ayen sa dia Portugal
Ẹvwọsuọ na da rhe ganphiyọ ọke rẹ usuon rẹ Portugal vwo wene kpregede vwo kpo ọ rẹ isodje .
Dedena , Oniọvo Ferguson de fiudugberi chọchọn rẹ ẹmẹko rẹ Emọ - uyono rẹ Baibol na , je kọn oruru rẹ aghwoghwo na phiyọ ayen oma .
Ọ da je nọ sẹ e se ru uyono vwẹ uwevwin rọyen .
A da rhọnvwe kẹ vwẹ October 1927 .
Omarẹ ihwo 450 yen durhie phiyọ Uwevwin Orhẹrẹ na vwẹ ephẹrẹ rẹ Portugal vwẹ ukpe rẹ isodje vwọ ton usuon phiyọ .
Vwọba , a da je vwẹ itrati vẹ ẹbe itete vwọ hra uyota na ro ubrakpọ rẹ Angola , Azores , Cape Verde , East Timor , Goa , Madeira , kugbe Mozambique , re dia asan rehẹ otọ rẹ usuon rẹ Portugal .
Vwẹ 1929 , ohwo rẹ Portugal ọvo ra riẹn phiyọ Manuel da Silva Jordão rọ vwẹrote idodo , da kua rhe Lisbon .
Rọ vwọ hẹ Brazil , ọ kerhọ kẹ ota rotu ọvo rẹ Oniọvo Young tare .
Kpakpata o de rhiabọreyọ uyota na , o de ji dje owenvwe phia rọ vwọ chọn Oniọvo Ferguson uko vwọ hẹre iruo rẹ aghwoghwo na phiyọ .
Rere o se vwo ru ọtiọyen , Manuel da ton iruo rẹ ọkobaro phiyọ .
Uvi rẹ ọrhuẹrẹphiyotọ re vwo mu ọke yena , ra vwọ nabọ teyan je ghara ẹbe rẹ ukoko na , da nẹrhẹ ukoko kpokpọ rọhẹ Lisbon yan obaro sasasa !
Vwẹ 1934 , Oniọvo Ferguson vẹ aye rọyen de rhivwin kpo Brazil .
Ẹkẹvuọvo , a kọn ubi rẹ uyota na nure .
Iniọvo rehẹ Portugal nabọ fuevun ga Jihova ọke rẹ ofovwin vwọ vwomaphia vwẹ Spain , kugbe ọke re vwo phi Ofovwin Akpọeje II .
Uvwre rẹ ọke evo , iniọvo na ghwa họhọ imwerhanre re vwara .
Ẹkẹvuọvo , erhanre na da nabọ riẹn la ọke rẹ Oniọvo John Cooke rọ dia imishọnare ẹsosuọ re ji bru ayen ra , vwo te oboyin vwẹ ukpe rẹ 1947 .
Oniọvo John Cooke kpo isikuru rẹ Gilead . Nẹ ọke yena yanran , ighwoghwota na ke buẹnphiyọ kọke kọke .
Usuon na vwọ tobọ dobọ rẹ iruo rẹ Iseri rẹ Jihova ji vwẹ ukpe rẹ 1962 , uchunu rẹ ighwoghwota na shekpotọ - ọ .
December 1974 yen usuon na vwọ rhọnvwe kẹ Iseri rẹ Jihova nẹ ayen ga ẹga rayen odedede . Ọke yena , jẹ ighwoghwota rehẹ ẹkuotọ na vrẹ 13,000 re .
Enẹna , ighwoghwota re vrẹ 50,000 yen ghwoghwo iyẹnrẹn esiri rẹ Uvie na vwẹ Portugal vẹ ibrotọ sansan rẹ ame riariẹ phiyọ ra da jẹ Portuguese , kerẹ Azores vẹ Madeira .
Evo usun rẹ ighwoghwota rehẹ oboyin enẹna , ayen uvwiẹ rerha rẹ evo usun rẹ ihwo ri kerhọ kẹ ota rotu rẹ Oniọvo Rutherford vwẹ 1925 .
Avwanre kpẹvwẹ Jihova vẹ iniọvo yena ri fuevun , re nabọ fiudugberi kobaro rẹ iruo ‘ re vwo ghwoghwo kpahen Jesu Kristi vwọ kẹ ẹgborho na . ’ ​ — Rom 15 : 15 , 16 . ​ — Irueru avwanre vwẹ ọke obuko vwẹ Portugal .
Ni uyovwinrota na , “ There Is More Harvest Work to Be Done , ” rọhẹ Uwevwin Orhẹrẹ rẹ May 15 , 2014 , aruẹbe 31 - 32 , ( ọ rẹ oyibo ) .
“ E jẹn ẹguọnọ rẹ iniọvo na dje ebuoebuo . ” — HIBRU 13 : 1 .
UNE : 72 , 119
Die yen ẹguọnọ rẹ iniọvo ?
Diesorọ ọ vwọ ghanre re vwo vwo ẹguọnọ rẹ iniọvo ọkieje ?
Idjerhe vọ yen e se vwo dje ẹguọnọ rẹ iniọvo phia ?
1 , 2 .
Diesorọ Pọl vwo si ileta vwo rhe Inenikristi rehẹ Hibru ?
VWẸ ukpe rẹ 61 , ikoko rehẹ ẹkuotọ rẹ Izrẹl vwo ufuoma rẹ ọmọke krẹn .
Dede nẹ ọyinkọn Pọl hẹ uwodi vwẹ Rom , o rhẹro rọyen nẹ e che siobọno kẹrẹkpẹ .
E ghwe siobọnu Timoti rọ dia ọrivẹ rọyen nẹ uwodi , ayen ivẹ na vwo ẹwẹn rẹ ayen vwọ kọn bru iniọvo na ra vwẹ Judia .
( Hibru 13 : 23 ) Vwẹ ẹgbukpe iyorin re cha na , Inenikristi rehẹ Judia che brorhiẹn ọvo kpakpata , ma rho kẹ e re dia Jerusalẹm .
Diesorọ ?
Jesu vuẹ idibo rọyen jovwo nẹ siẹrẹ ayen da mrẹ nẹ isodje gbogba riariẹ Jerusalẹm , ayen gba djẹ . — Luk 21 : 20 - 24 .
O te ẹgbukpe 28 re rẹ Jesu vwọ vwẹ orhọ - esio yena vwọ kẹ idibo rọyen .
Vwẹ ọke yena , Inenikristi rehẹ Izrẹl yọnre gan dede nẹ ayen hirharoku omukpahen vẹ edavwini .
( Hibru 10 : 32 - 34 ) Ẹkẹvuọvo , Pọl guọnọ muegbe rayen hẹrhẹ obo re cha phia vwẹ obaro na .
Ayen che rhiẹromrẹ ọdavwini rode ọvo .
( Matiu 24 : 20 , 21 ; Hibru 12 : 4 ) Ayen se vwo sivwinrhọ , ofori nẹ ayen djẹ kirobo rẹ Jesu tare , jẹ ọnana guọnọ esegbuyota vẹ akoechiro ọgangan .
( Se Hibru 10 : 36 - 39 . )
Ọtiọyena , Jihova da vwẹ ẹwẹn ọfuanfon rọyen vwo mu Pọl vwo si ileta rhe iniọvo eghanghanre nana .
Ileta yena yen se ọbe rẹ Hibru nonẹna , e siro rọ vwọ bọn ayen gan fikirẹ obo re cha phia na .
Diesorọ avwanre vwọ vwẹ ẹro ọghanghanre vwo ni ọbe rẹ Hibru na ?
Nonẹna , ofori nẹ avwanre re dia ihwo rẹ Ọghẹnẹ , vwẹ ẹro ọghanghanre vwo ni ọbe rẹ Hibru na .
Diesorọ ?
Kidie ẹdia rẹ avwanre hepha nonẹna , je họhọ ọ rẹ Inenikristi rehẹ Judia .
Avwanre yerẹn vwẹ “ ẹdẹ ebrabra , ” ihwo buebun ji chirakon rẹ edavwini vẹ omukpahen ọgangan .
( 2 Timoti 3 : 1 , 12 ) Ẹkẹvuọvo , buebun rẹ avwanre vwo ufuoma , ayen ghwe hirharokuẹ omukpahe - en .
Ọtiọyena , ofori nẹ avwanre notọso kerẹ Inenikristi rẹ ọke rẹ Pọl .
Diesorọ ?
Kidie ọmọke krẹn avwanre ji che hirharoku ọdavwini rọ ma rho kparobọ ! — Se Luk 21 : 34 - 36 .
Die yen uyovwinrota rẹ ukpe rẹ 2016 , diesorọ o vwo shephiyọ ?
Die yen cha chọn avwanre uko vwo muegbe hẹrhẹ obo re cha obaro na ?
Vwẹ ọbe rẹ Hibru , Pọl djunute erọnvwọn buebun re cha bọn esegbuyota rẹ avwanre gan .
A mrẹ orọnvwọn ọghanghanre ọvo vwẹ Hibru 13 : 1 .
Ọ vuẹ avwanre nẹ : “ E jẹn ẹguọnọ rẹ iniọvo na dje ebuoebuo . ”
Ọnana yen uyovwinrota rẹ ukpe rẹ 2016 .
Uyovwinrota rẹ ukpe rẹ 2016 : “ E jẹn ẹguọnọ rẹ iniọvo na dje ebuoebuo . ” — Hibru 13 : 1
Die yen ẹguọnọ rẹ iniọvo ?
Die yen ẹguọnọ rẹ iniọvo ?
Ubiota rẹ Grik rẹ Pọl vwọ ta ota , ra fan kpo ẹguọnọ rẹ iniọvo na , mudiaphiyọ “ re vwo vwo ọdavwẹ rẹ oniọvo . ”
Ẹguọnọ rẹ iniọvo , ọyen ọdavwẹ ọgangan rọhẹ uvwre rẹ ihwo rẹ orua yẹrẹ igbeyan re kpẹkpẹre .
( Jọn 11 : 36 ) Ọ dia avwanre meruẹ kerẹ iniọvo - o .
Avwanre ghini iniọvo dẹn .
( Matiu 23 : 8 ) Pọl da ta : “ Wa guọnọ ohwohwo vẹ omamọ rẹ ẹguọnọ ; we sivwi oseghe rẹ ọghọemuo . ”
( Rom 12 : 10 ) Eta nana dje oborẹ ẹguọnọ rẹ avwanre vwo kpahen iniọvo avwanre gan te .
Ẹguọnọ rẹ iniọvo nana vẹ ẹguọnọ re mu kpahen Baibol na yen chọn ihwo rẹ Ọghẹnẹ uko vwo vwo omamọ rẹ oyerinkugbe rọ kpẹkpẹre .
Die yen ẹguọnọ rẹ iniọvo mudiaphiyọ vwọ kẹ Inenikristi rẹ uyota ?
Ọke buebun , a mrẹ ota na , “ ẹguọnọ rẹ iniọvo ” vwẹ ẹbe rẹ ẹga .
Vwọ kẹ ihwo rẹ Ju rẹ ọke awanre , ubiota na “ oniọvo ” mudiaphiyọ ohwo rẹ orua yẹrẹ ohwo ọfa .
Jẹ ọ cha sa dia ohwo rẹ ẹkuotọ ọfa - a .
Ẹkẹvuọvo , vwọ kẹ Inenikristi rẹ uyota , “ oniọvo ” ọyen Onenikristi rẹ uyota ọfa , o toro ẹkuotọ ro nurhe - e .
( Rom 10 : 12 ) Jihova yono avwanre nẹ e vwo ẹguọnọ rẹ ohwohwo kerẹ iniọvo .
( 1 Tẹsalonaika 4 : 9 ) Jẹ , diesorọ ọ vwọ ghanre re vwo vwo ẹguọnọ rẹ iniọvo ọkieje ?
( a ) Ọrhọ yen orọnvwọn rọ ma ghanre ro mu avwanre vwo vwo ẹguọnọ rẹ iniọvo ?
( b ) Orọnvwọn ọfa vọ yen mu avwanre vwo ru ẹguọnọ avwanre gan ?
Jihova yen vuẹ avwanre nẹ e vwo ẹguọnọ rẹ iniọvo , ọnana yen orọnvwọn rọ ma ghanre ro mu avwanre vwo dje ẹguọnọ phia .
E che se vwo ẹguọnọ rẹ Jihova - a , jokpanẹ avwanre vwo ẹguọnọ rẹ iniọvo rẹ avwanre .
( 1 Jọn 4 : 7 , 20 , 21 ) Avwanre guọnọ ukẹcha rẹ ohwohwo , ma rho vwẹ ọke rẹ ebẹnbẹn , ọnana orọnvwọn ọfa ro mu avwanre vwo vwo ẹguọnọ rẹ iniọvo .
Ọke rẹ Pọl vwo si ileta vwo rhe Inenikristi rẹ Hibru , ọ riẹnre nẹ o rhe che kri - i , evo cha yanjẹ uwevwin vẹ ekuakua rayen vwo .
Jesu djisẹ rẹ oborẹ ọke yena cha gan te .
( Mak 13 : 14 - 18 ; Luk 21 : 21 - 23 ) Ọtiọyena , ofori nẹ Inenikristi ru ẹguọnọ rayen gan tavwen ọke yena ki te . — Rom 12 : 9 .

Die yen ofori nẹ e ru asaọkiephana tavwen ukpokpogho rode na ki te ?
Ukpokpogho rọ ma gan vwẹ ikuẹgbe rẹ ihworakpọ cha kẹrẹkpẹ .
( Mak 13 : 19 ; Ẹvwọphia 7 : 1 - 3 ) Ọfori ra vwọ kerhọ rẹ uchebro nana : “ Mọ , ihwo mẹ , ro ivun wẹn , re wo bi ẹchẹ gbe oma ; Si oma wẹn nu emerha bẹsiẹ rẹ ophu rọye vwo fue . ”
( Aizaya 26 : 20 ) “ Ivun ” nana se mudiaphiyọ ukoko avwanre .
Etiyin avwanre vẹ iniọvo na da ga Jihova .
Ẹkẹvuọvo , ọ diẹ e di vwo siomakoko ghevweghe - e .
Pọl karophiyọ Inenikristi rẹ Hibru nẹ ayen jeje ohwohwo oma vwo dje ẹguọnọ vẹ uruemu esiri phia vwọ kẹ ohwohwo .
( Hibru 10 : 24 , 25 ) E jẹ e ru ẹguọnọ avwanre gan asaọkiephana kidie ọ cha chọn avwanre uko vwo chirakon rẹ edavwini re cha vwẹ obaro na .
( a ) Uphẹn vọ yen herọ re se vwo dje ẹguọnọ kẹ iniọvo nonẹna ?
( b ) Djunute udje evo rẹ oborẹ ihwo rẹ Jihova dje ẹguọnọ rẹ iniọvo phia .
Avwanre vwo uphẹn sansan re vwo dje ẹguọnọ rẹ iniọvo vwọ kẹ ihwo nonẹna bẹsiẹ ukpokpogho rode na vwọ tonphiyọ .
Etọ re bẹrẹ , oghwe , odju ọgangan , vẹ erọnvwọn efa tiọyen , so ojaẹriọ vwọ kẹ iniọvo avwanre buebun .
Efa rioja rẹ omukpahen .
( Matiu 24 : 6 - 9 ) Uweren je pha gangan fikirẹ akpọ ọbrabra nana .
( Ẹvwọphia 6 : 5 , 6 ) Ẹkẹvuọvo , ebẹnbẹn sansan rẹ iniọvo nana hirharokuẹ kẹ avwanre uphẹn re vwo dje oborẹ ẹguọnọ avwanre kodo te vwọ kẹ ayen .
Dedevwo nẹ ẹguọnọ kanre akpọ nana , ofori nẹ avwanre vwo ẹguọnọ rẹ iniọvo ọkieje .
( Matiu 24 : 12 ) — Ni eta rẹ odjefiotọ .
Die yen a cha fuẹrẹn asaọkiephana ?
Dedevwo nẹ avwanre vwo ebẹnbẹn sansan , idjerhe vọ yen e se vwo dje ẹguọnọ rẹ iniọvo phia ọkieje ?
Mavọ yen e se vwo djephia nẹ avwanre vwo oka rẹ ẹguọnọ nana kpahen iniọvo avwanre ?
Ọke rẹ Pọl vwọ tanẹ , “ e jẹn ẹguọnọ rẹ iniọvo na dje ebuoebuo ” nu , o de djunute idjerhe sansan rẹ Inenikristi se vwo ru ọnana .
Asaọkiephana , e jẹ a fuẹrẹn idjerhe esan .
11 , 12 .
Die yen o mudiaphiyọ ra vwọ dia ihwo re ghọ erhorha ?
( Ni uhoho rẹsosuọ na . )
“ E jẹn erhorha ẹghọ chọrọ ovwan ẹro - o . ”
( Se Hibru 13 : 2 . )
Die yen ubiota na , “ erhorha ẹghọ ” mudiaphiyọ ?
Ubiota nana rẹ Pọl vwọ ta ota na mudiaphiyọ “ re vwo dje uruemu esiri kẹ erhorha . ”
Ota nana sa nẹrhẹ avwanre karophiyọ Ebraham vẹ Lọt .
Eshare ivẹ nana dje uruemu esiri kẹ ihwo rẹ ayen vugheri - i .
Ukuotọ rọyen , ayen da rhe riẹn nẹ erhorha nana emekashe .
( Jẹnẹsis 18 : 2 - 5 ; 19 : 1 - 3 ) Idje nana vwẹ ukẹcha kẹ Inenikristi rẹ Hibru vwo dje ẹguọnọ rẹ iniọvo phia womarẹ erhorha ẹghọ .
Mavọ yen a sa vwọ dia ihwo re ghọ erhorha ?
E se durhie iniọvo na rhe uwevwin avwanre vwọ kẹ emuọre , yẹrẹ eta rẹ ọbọngan .
Ọ da tobọ dianẹ avwanre nabọ vughe oniruo okinriariẹ avwanre vẹ aye rọye - en , e ji se durhie ayen rhe uwevwin avwanre siẹrẹ ayen de rhi kin ukoko avwanre .
( 3 Jọn 5 - 8 ) Ọnana ghwa guọnọ igho yẹrẹ emuọre buebu - un .
Ọdavwẹ avwanre ọyehẹ ra vwọ bọn iniọvo na gan , ọ diẹ re vwo dje oma phia - a .
Ọ ghwa dia ihwo ri se ru kẹ avwanre rhivwin ọvo yen e durhie - e .
( Luk 10 : 42 ; 14 : 12 - 14 ) Obo re ma ghanre kẹ ọna , e jẹ erhorha ẹghọ chọrọ avwanre ẹro - o !
13 , 14 .
Idjerhe vọ yen a sa vwọ “ karohọ ayen otu re hẹ uwodi ” ?
“ Karohọ ayen otu re hẹ uwodi . ”
( Se Hibru 13 : 3 . )
Pọl si eta nana kpahen iniọvo rehẹ uwodi fikirẹ esegbuyota rayen .
Pọl jiri ukoko na kidie ayen “ re ehrọre re otu re mu phihọ uwodi . ”
( Hibru 10 : 34 ) Iniọvo evo vwẹ ukẹcha kẹ Pọl uvwre rẹ ẹgbukpe ẹne rọ vwọ hẹ uwodi , jẹ efa dia asan shesheri .
Mavọ yen iniọvo nana sa vwọ chọn Pọl uko ?
Ayen sa karophiyọ vwẹ ẹrhovwo rayen ọkieje . — Filipae 1 : 12 - 14 ; Hibru 13 : 18 , 19 .

Nonẹna , Iseri ri Jihova buebun hẹ uwodi fikirẹ esegbuyota rayen .
Iniọvo re dia kẹrẹ asan na sa vwẹ ukẹcha vwọphia vwẹ idjerhe sansan .
Ẹkẹvuọvo , buebun rẹ avwanre dia asan ri sheri .
Idjerhe vọ yen a sa vwọ karophiyọ ayen a da vwẹ ukẹcha kẹ ayen ?
Ẹguọnọ rẹ iniọvo che mu avwanre vwọ nẹrhovwo gangan kẹ ayen ọkieje .
Kerẹ udje , a sa nẹrhovwo kẹ iniọvo rẹ eya vẹ eshare kugbe emọ rehẹ uwodi vwẹ Eritrea , vẹ iniọvo Paulos Eyassu , Isaac Mogos , kugbe Negede Teklemariam rehẹ uwodi vrẹ ẹgbukpe 20 re .
Mavọ yen e se vwo muọghọ kẹ orọnvwe ?
“ E jẹn emu ọghọ kẹ orọvwe vwẹ ohri rẹ ovwan ejobi . ”
( Se Hibru 13 : 4 . )
Ra vwọ kẹnoma kẹ ọfanrhiẹn , ọyen idjerhe ọfa re se vwo dje ẹguọnọ rẹ iniọvo phia .
( 1 Timoti 5 : 1 , 2 ) Kerẹ udje , avwanre de gbe ọfanrhiẹn vẹ oniọvo ọfa , ọnana cha so ọmiaovwẹ kẹ oniọvo na vẹ orua rọyen .
Iniọvo na rha cha vwẹroso avwanre - e .
( 1 Tẹsalonaika 4 : 3 - 8 ) Ji roro kpahen obo rọ cha dia siẹrẹ aye da riẹn nẹ ọshare rọyen nẹ ihoho rẹ ihwo re banphiyọ .
O se vwo imuẹro nẹ ọshare rọyen na vwo ẹguọnọ rọyen , ji muọghọ kẹ ọrhuẹrẹphiyotọ rẹ orọnvwe na ? — Matiu 5 : 28 .
Idjerhe vọ yen otekẹvwẹ se vwo mu avwanre vwo dje ẹguọnọ rẹ iniọvo phia ?
“ Jẹn obo ri wo vwori da wẹ ẹro . ”
( Se Hibru 13 : 5 . )
Oborẹ avwanre vwori cha da avwanre ẹro siẹrẹ a da vwẹroso Jihova .
Mavọ yen ọnana sa vwọ chọn avwanre uko vwo dje ẹguọnọ rẹ iniọvo phia ?
Otekẹvwẹ che mu avwanre vwọ karophiyọ nẹ iniọvo avwanre ghanre nẹ igho vẹ erọnvwọn efa .
( 1 Timoti 6 : 6 - 8 ) Avwanre rhe che brenu rẹ akpeyeren yẹrẹ ji brenu kpahen iniọvo avwanre - e .
E rhe che vwo urhuru yẹrẹ rioma kpahen ihwo efa - a .
Ukperẹ ọtiọyen , otekẹvwẹ cha nẹrhẹ a kẹ okẹ ri ghwologhwolo . — 1 Timoti 6 : 17 - 19 .
Mavọ yen a vwọ “ vwẹ obọ saudu ” sa vwọ chọn avwanre uko vwo dje ẹguọnọ rẹ iniọvo phia ?
“ Vwẹ obọ saudu . ”
( Se Hibru 13 : 6 . )
Avwanre se fiudugbere chirakon rẹ edavwini siẹrẹ a da vwẹroso Jihova .
Uduefiogbere nana cha nẹrhẹ avwanre vwẹ omamọ ẹro vwo ni akpeyeren .
Ọ sa nẹrhẹ e dje ẹguọnọ rẹ iniọvo phia womarẹ a vwọ bọn iniọvo na gan , ji phiuduphiyawọ rayen .
( 1 Tẹsalonaika 5 : 14 , 15 ) E se fiudugberi vwẹ ọke rẹ ukpokpogho rode na dede kidie a riẹnre nẹ usivwin rẹ avwanre sikẹre re . — Luk 21 : 25 - 28 .
Ẹguọnọ rẹ iniọvo : Ọdavwẹ ọgangan rọhẹ uvwre rẹ ihwo rẹ orua yẹrẹ igbeyan re kpẹkpẹre .
Avwanre Iseri ri Jihova meruẹ kerẹ iniọvo - o .
Avwanre ghini iniọvo dẹn
Idjerhe vọ yen ẹguọnọ rẹ avwanre vwo kpahen ekpako na sa vwọ ganphiyọ ?
“ Karohọ isun rẹ ovwan . ”
( Se Hibru 13 : 7 , 17 . )
Ekpako rẹ ukoko na reyọ ọke rayen vwọ wian gangan fikirẹ avwanre .
E de roro kpahen iruo rẹ ayen ruẹ , ọ cha nẹrhẹ ẹguọnọ vẹ ọdavwaro rẹ avwanre vwo kpahen ayen ganphiyọ .
Ofori nẹ e ru orọnvwọn vuọvo rọ sa nẹrhẹ ofu dje ayen yẹrẹ aghọghọ rayen va ayen abọ vwevunrẹ iruo na - a .
Ukperẹ ọtiọyen , e jẹ e nyupho rayen ọkieje .
Ọke yena , jẹ avwanre “ tete ayen vwẹ evun re ẹguọnọ vwi fiki rẹ iruo rayen . ” — 1 Tẹsalonaika 5 : 13 .
Wo vwo ọdavwaro kpahen iruo rẹ ekpako na ruẹ kẹ avwanre ?
( Ni ẹkorota 18 )
19 , 20 .
Idjerhe vọ yen e se vwo dje ẹguọnọ rẹ iniọvo phia ọkieje ?
A riẹn idibo rẹ Jihova phiyọ ihwo ri vwo ẹguọnọ rẹ iniọvo .
Ọtiọyen ọ je hepha vwẹ ọke rẹ Pọl .
Ẹkẹvuọvo , Pọl jiriro kẹ iniọvo na nẹ ẹguọnọ rayen ganphiyọ .
Ọ da ta : “ Ovwan ru nọ ọtiọye . ”
( 1 Tẹsalonaika 4 : 9 , 10 ) Vwọrẹ uyota , e se ghini ru nọ ọtiọyen !
Ọtiọyena , siẹrẹ e de nẹ uyovwinrota rẹ ukpe na vwevunrẹ Ọguan Ruvie avwanre vwẹ enukpe nana , e jẹ e roro kpahen enọ nana : Me sa dia ohwo rọ ghọ ọrhorha ọkieje ?
Mavọ me sa vwọ vwẹ ukẹcha kẹ iniọvo avwanre rehẹ uwodi ?
Mi muọghọ kẹ ọrhuẹrẹphiyotọ rẹ Ọghẹnẹ vwọ kẹ orọnvwe ?
Die yen sa chọn vwẹ uko vwo vwo ẹwẹn rẹ otekẹvwẹ ?
Mavọ me sa vwọ vwẹroso Jihova ọkieje ?
Idjerhe vọ mi se vwo muọghọ kẹ ekpako na ?
Avwanre da wian kpahen ẹdia esan nana , uyovwinrota rẹ ukpe na rha cha ghwa dia oka re phi phiyọ igbẹhẹ - ẹ ; ọ cha nẹrhẹ avwanre karophiyọ vwo ru nene eta rẹ Pọl ; “ E jẹn ẹguọnọ rẹ iniọvo na dje ebuoebuo . ” — Hibru 13 : 1 .
[ 1 ] ( ẹkorota 9 ) Wọ sa mrẹ udje evo rẹ oborẹ Iseri ri Jihova dje ẹguọnọ rẹ iniọvo phia vwẹ ọke rẹ oghwọrọ , vwevunrẹ Uwevwin Orhẹrẹ rẹ July 15 , 2002 , ọ rẹ oyibo , aruẹbe 8 - 9 , kugbe Jehovah’s Witnesses — Proclaimers of God’s Kingdom , uyovwinrota 19 .
“ Ẹkpẹvwẹ kẹ Ọghẹnẹ fiki rẹ ẹse rọye rẹ unu se gbe - e . ” — 2 KỌRẸNT 9 : 15 .
UNE : 121 , 63
Die yen ẹguọnọ rẹ Kristi mu avwanre vwo ruẹ ?
Idjerhe vọ yen ẹguọnọ rẹ Ọghẹnẹ vwo mu avwanre vwo vwo ẹguọnọ rẹ iniọvo na ?
Diesorọ evwoghovwo rẹ Ọghẹnẹ vwo mu avwanre vwo ghovwo iniọvo avwanre ?
1 , 2 . ( a ) Die yen “ ẹse [ rẹ Ọghẹnẹ ] rẹ unu se gbe - e ” na churobọ si ?
( b ) Enọ vọ yen a cha fuẹrẹn vwẹ uyovwinrota nana ?
JIHOVA dje ẹguọnọ rọ ma rho kparobọ kẹ avwanre , ro vwo ji Ọmọ ọghanghanre rọyen , Jesu , vwọ rhe otọrakpọ na !
( Jọn 3 : 16 ; 1 Jọn 4 : 9 , 10 ) Ọyinkọn Pọl se okẹ nana “ ẹse . . . rẹ unu se gbe - e . ”
( 2 Kọrẹnt 9 : 15 ) Diesorọ Pọl vwọ ta eta nana ?
Pọl riẹnre nẹ izobo rẹ Jesu kẹ avwanre imuẹro nẹ ive iyoyovwin rẹ Ọghẹnẹ eje che rugba .
( Se 2 Kọrẹnt 1 : 20 . )
Ọnana mudiaphiyọ nẹ “ ẹse [ rẹ Ọghẹnẹ ] rẹ unu se gbe - e ” na churobọ si izobo rẹ Jesu vẹ uruemu esiri kugbe ẹguọnọ ro jẹ rhẹriẹ rẹ Jihova dje kẹ avwanre ọkieje .
Vwọrẹ uyota , ẹse nana vrẹ oborẹ unu se gbe .
Mavọ yen okẹ ọghanghanre nana se djobọte avwanre ?
Idjerhe vọ yen ọnana se vwo mu avwanre vwo muegbe vwọ kẹ Ẹkarophiyọ rẹ Ughwu rẹ Jesu re che ru vwẹ Wednesday , March 23 , 2016 ?
3 , 4 . ( a ) Mavọ oma ru we siẹrẹ ohwo da kẹ wẹ okẹ ?
( b ) Mavọ yen okẹ ọghanghanre ọvo se vwo wene akpọ wẹn ?
Oma vwerhen avwanre siẹrẹ ohwo da kẹ avwanre okẹ .
Ẹkẹvuọvo , okẹ evo ghanre mamọ te ẹdia rẹ ayen de se wene akpeyeren avwanre .
Kerẹ udje , vwẹ ẹro roro nẹ wo ru orọnvwọn ọvo .
Ọtiọyena ke brorhiẹn rẹ ughwu hwe we .
Siẹvuọvo na , ohwo ọvo rẹ wọ riẹnre - e , da vwomakpahotọ nẹ e hwe ọyen ukperẹ e vwo hwe we .
Mavọ yen oma che ru we kpahen okẹ ọghanghanre nana ?
Okẹ ọghanghanre yena cha nẹrhẹ wo ru ewene evo vwẹ akpeyeren wẹn .
Ọkiọvo , ọ sa je nẹrhẹ wo vwo ẹguọnọ rẹ ihwo , vwo ghovwo ihwo ri gbe we ku , je dia ohwo rọ kẹ okẹ ri ghwologhwolo vrẹ obo ri jovwo .
Wọ cha davwẹngba vwo djephia nẹ ẹse nana dawaro bẹsiẹ wo vwo ghwu .
Idjerhe vọ yen okẹ rẹ ọtanhirhe rẹ Ọghẹnẹ na vwọ rho vrẹ okẹ efa ?
Okẹ rẹ ọtanhirhe rẹ Ọghẹnẹ vwọ kẹ avwanre na rho vrẹ ọ re vwo ru udje na .
( 1 Pita 3 : 18 ) Di roro : Avwanre eje reuku rẹ umwemwu mie Adam , ughwu yen osa rẹ umwemwu na .
( Rom 5 : 12 ) Ẹguọnọ yen mu Ọghẹnẹ vwo ji Jesu rhe akpọ na nẹ o ghwu kẹ ihworakpọ eje , “ ọ sa vwọ davwe ughwu kẹ ohwo kohwo . ”
( Hibru 2 : 9 ) Ẹkẹvuọvo erere rẹ izobo rẹ Jesu na vrẹ ọtiọyen !
O che si ughwu no bẹdẹ .
( Aizaya 25 : 7 , 8 ; 1 Kọrẹnt 15 : 22 , 26 ) Kohwo kohwo ro se Jesu gbuyota kọ dia bẹdẹ vwọrẹ ufuoma vẹ omavwerhovwẹn , ọ da tobọ dianẹ ayen che nene Jesu sun vwẹ odjuvwu kerẹ ivie yẹrẹ ayen cha vwẹ otọrakpọ na vwọ reuku .
( Rom 6 : 23 ; Ẹvwọphia 5 : 9 , 10 ) Ebruphiyọ efa vọ yen okẹ rẹ Jihova na je cha ghwa rhe ?
( a ) Ebruphiyọ rẹ okẹ rẹ Jihova vọ yen wọ rhẹro rọyen ?
( b ) Djunute erọnvwọn erha rẹ okẹ rẹ Ọghẹnẹ che mu avwanre vwo ru .
Okẹ rẹ Ọghẹnẹ ji che ru akpọ na phiyọ iparadaisi , o che si ega no , je rhọvwọn ihwo ri ghwuru nẹ ushi .
( Aizaya 33 : 24 ; 35 : 5 , 6 ; Jọn 5 : 28 , 29 ) Avwanre vwo ẹguọnọ rẹ Jihova vẹ Ọmọ ọghanghanre rọyen “ fiki rẹ ẹse rọye rẹ unu se gbe - e ” na .
Die yen ẹse nana che mu avwanre vwo ru ?
Ọ cha nẹrhẹ avwanre ( 1 ) nabọ vwẹrokere Jesu Kristi , ( 2 ) vwo ẹguọnọ rẹ iniọvo avwanre , kugbe ( 3 ) vwo ghovwo ihwo efa nẹ otọ rẹ ubiudu rhe .
7 , 8 .
Die yen ẹguọnọ rẹ Kristi che mu avwanre vwo ru ?
Ẹsosuọ , e jẹ a vwẹ akpeyeren avwanre vwo muọghọ kẹ Jesu .
Ọyinkọn Pọl da ta : “ Ẹguọnọ ri Kristi ri sun avwanre . ”
( Se 2 Kọrẹnt 5 : 14 , 15 . )
Pọl riẹnre nẹ avwanre de rhiabọreyọ ẹguọnọ rẹ Jesu , o che sun yẹrẹ mu avwanre vwo vwo ẹguọnọ rẹ Jesu , ji muọghọ vwọ kẹ .
E de ghini vwo ẹruọ rẹ obo rẹ Jihova ru kẹ avwanre , ẹguọnọ rọyen na che mu avwanre vwo yeren akpọ vwẹ idjerhe rọ djephia nẹ e muọghọ kẹ Jesu .
Mavọ yen e se vwo ruo ?
Ẹguọnọ re vwo kpahen Jihova che mu avwanre vwọ vwẹrokere udje rẹ Jesu kpẹkpẹkpẹ .
( 1 Pita 2 : 21 ; 1 Jọn 2 : 6 ) E se dje ẹguọnọ avwanre vwọ kẹ Ọghẹnẹ vẹ Kristi siẹrẹ e de nyupho rayen .
Jesu da ta : “ Ohwo rọ yọnrọn irhi mẹ rọ da sẹro rẹ ayen , oyẹ hẹ ohwo rọ guọnọ ovwẹ ; ohwo rọ guọnọ ovwẹ Ọsẹ mẹ kọ guọnọ , ke me guọnọ ke me vwẹ oma mẹ phia kẹ . ” — Jọn 14 : 21 ; 1 Jọn 5 : 3 .
Ọdjorho vọ yen avwanre hirharokuẹ ?
Vwẹ ọke rẹ Ẹkarophiyọ rẹ Ughwu rẹ Jesu nana , ofori nẹ e roro kpahen oborẹ avwanre yeren akpọ wan .
Ọtiọyena , nọ oma wẹn : ‘ Vwẹ ẹdia vọ yen me da vwẹrokere Jesu ?
Ẹdia vọ mi de se ru yovwinphiyọ ? ’
Ofori ra vwọ nọ oma avwanre enọ nana kidie akpọ na guọnọre nẹ avwanre vwẹrokere ayen .
( Rom 12 : 2 ) E rhe nomaso - o , avwanre sa vwẹrokere iyono vẹ ihwo re titẹ vwẹ akpọ na . ( Kọlose 2 : 8 ; 1 Jọn 2 : 15 - 17 ) Mavọ yen avwanre sa vwọ sen ọdjorho nana ?
Enọ vọ yen a sa nọ oma avwanre vwẹ ọke rẹ Ẹkarophiyọ nana ?
Die yen ẹkpahọnphiyọ rẹ enọ nana che mu avwanre vwo ru ?
( Ni uhoho rẹsosuọ na . )
Vwẹ ọke rẹ Ẹkarophiyọ nana , ofori nẹ a fuẹrẹn irhuon , ifimu , uhworo kugbe erọnvwọn rehẹ ikọmputa , ifonu , yẹrẹ itablẹti rẹ avwanre .
Nọ oma wẹn : ‘ Oma cha vo ovwẹ ọ da dianẹ Jesu hẹ etinẹ , ọ da mrẹ osẹnvwe mẹ ? ’
( Se 1 Timoti 2 : 9 , 10 . )
‘ Irhuon mẹ che djephia nẹ mẹvwẹ ghini odibo rẹ Kristi ?
Jesu se ni ifimu mi nẹ ?
Ọ sa kerhọ rẹ uhworo me kerhọ kẹ ?
Ọ da reyọ ifonu yẹrẹ itablẹti mẹ , obo rọ cha mrẹ che je ?
Me sa vuẹ kpahen obo ri je vwe vwevunrẹ ividio gemu me fa ? ’
Ofori nẹ ẹguọnọ rẹ avwanre vwọ kẹ Jihova mu avwanre vwo do erọnvwọn eje ri je fo kẹ Inenikristi kufia , o toro obo rọ ghanre te - e .
( Iruo Rẹ Iyinkọn Na 19 : 19 , 20 ) Ọke rẹ avwanre vwọ vwomakpahotọ kẹ Jihova , avwanre veri nẹ a cha vwẹ akpeyeren avwanre vwo muọghọ kẹ Kristi .
Ọtiọyena , kẹ ofori nẹ a kẹnoma kẹ kemu kemu rọ sa nẹrhẹ ọ bẹn ra vwọ vwẹrokere Jesu . — Matiu 5 : 29 , 30 ; Filipae 4 : 8 .
( a ) Mavọ yen ẹguọnọ re vwo kpahen Jihova vẹ Jesu mu avwanre vwo ruiruo rẹ aghwoghwo na ?
( b ) Idjerhe vọ yen ẹguọnọ se vwo mu avwanre vwọ chọn ihwo efa uko vwẹ ukoko na ?
Ẹguọnọ re vwo kpahen Jesu mu avwanre vwo ruiruo aghwoghwo na vẹ oruru , ji yono ihwo .
( Matiu 28 : 19 , 20 ; Luk 4 : 43 ) Wọ sa ghwọrọ inọke 30 yẹrẹ 50 vwẹ iruo aghwoghwo na kerẹ ọkobaro ubrọke vwẹ ọke rẹ Ẹkarophiyọ nana ?
Ọshare ọvo rọhẹ ẹgbukpe 84 , rẹ aye rọyen ghwuru , rorori nẹ ọ cha sa dia ọkobaro - o kidie ọ ghwore , oma rọyen je ga - an .
Ẹkẹvuọvo , ekobaro rehẹ ekogho rọyen vwẹ ukẹcha vwọ kẹ .
Ayen muo kpo asan ro de se ruiruo aghwoghwo na .
Ukuotọ rọyen , oniọvo na de ru inọke 30 na gba .
Wọ sa vwẹ ukẹcha kẹ ohwo ọvo vwẹ ukoko wẹn vwọ dia ọkobaro ubrọke vwẹ emeranvwe rẹ March yẹrẹ April ?
Vwọrẹ uyota , ọ dia ihwo eje yen cha sa dia ekobaro - o , jẹ e se phiba ọke vẹ ẹgba rẹ avwanre vwo ruiruo rẹ ẹga rẹ Jihova .
E de ru ọtiọyen , ke se djephia nẹ ẹguọnọ rẹ Jesu yen mu avwanre vwo ruiruo kerẹ Pọl .
Die ọfa yen ẹguọnọ rẹ Ọghẹnẹ che mu avwanre vwo ru ?
Die yen ẹguọnọ rẹ Ọghẹnẹ che mu avwanre vwo ru ?
Ọrivẹ , ofori nẹ ẹguọnọ rẹ Ọghẹnẹ mu avwanre vwo vwo ẹguọnọ rẹ iniọvo rẹ avwanre .
Ọyinkọn Jọn de si : “ Imoni re ghare ; ọ da dianẹ Ọghẹnẹ guọnọ avwanre te ọtiọye , avwanre ke je guọnọ ohwohwo rhe . ”
( 1 Jọn 4 : 7 - 11 ) Ọtiọyena , ọ da dianẹ Ọghẹnẹ vwo ẹguọnọ rẹ avwanre ko ji fo nẹ avwanre vwo ẹguọnọ rẹ iniọvo avwanre .
( 1 Jọn 3 : 16 ) Idjerhe vọ yen e se vwo dje ẹguọnọ vwọ kẹ ayen ?
Udje vọ yen Jesu phi phiyotọ , ro djerephia nẹ o vwo ẹguọnọ kpahen ihwo ?
Udje rẹ Jesu dje oborẹ avwanre se vwo vwo ẹguọnọ rẹ ihwo efa .
Ọke rọ vwọ hẹ akpọ na , ọ chọn ihwo uko , ma rho kẹ ihwo re vwomakpotọ .
Ọ sivwin ihwo re muọga , ikpono , irhuẹro , idierhọ vẹ idiunu .
( Matiu 11 : 4 , 5 ) Vwọ fẹnẹ ilori rẹ ẹga na , oma vwerhen Jesu siẹrẹ o de yono ihwo re guọnọ riẹn kpahen Ọghẹnẹ .
( Jọn 7 : 49 ) O vwo ẹguọnọ rẹ ihwo re vwomakpotọ , ọ je davwẹngba rọ vwọ chọn ayen uko . — Matiu 20 : 28 .
Wọ sa vwẹ ukẹcha kẹ iniọvo re kpakore vwẹ iruo aghwoghwo na ?
( Ni ẹkorota 14 )
Die yen wo se ru vwo dje ẹguọnọ vwọ kẹ iniọvo wẹn ?
Ọke rẹ Ẹkarophiyọ na , ọyena je omamọ ọke re vwo roro kpahen obo ra sa vwọ chọn iniọvo na uko , ma rho e re kpakore .
Wọ kọn bru ayen ra ?
Wo se chere emu rhe ayen , wiowian vwẹ uwevwin rayen , mu ayen kpo uyono , yẹrẹ nene ayen wian vwẹ iruo aghwoghwo na ?
( Se Luk 14 : 12 - 14 . )
E jẹ ẹguọnọ rẹ Ọghẹnẹ mu avwanre vwo dje ẹguọnọ vwọ kẹ iniọvo avwanre !
Die yen ofori nẹ avwanre mrẹvughe ?
Ọrerha , ẹguọnọ rẹ Jihova mu avwanre vwo ghovwo iniọvo avwanre .
Avwanre eje reuku rẹ umwemwu vẹ ughwu mie Adam , ohwo vuọvo cha sa tanẹ , “ Me guọnọ ọtanhirhe na - a . ”
Odibo rẹ Ọghẹnẹ rọ ma fuevun dede , je guọnọ ọtanhirhe na .
E mu osa rode nu avwanre uyovwin nure !
Diesorọ o vwo fo ra vwọ mrẹ ọnana vughe ?
A mrẹ ẹkpahọnphiyọ rẹ onọ yena vwẹ ọvo usun rẹ idje rẹ Jesu .
16 , 17 . ( a ) Die yen udje rẹ Jesu rẹ ovie vẹ idibo na yono avwanre ?
( b ) Ra vwo fuẹrẹn udje rẹ Jesu nana nure na , die yen orhiẹn - ebro wẹn ?
Jesu ru udje rẹ ovie ọvo rọ vwẹ osa rode rẹ odibo rọyen vwo ghovwo , igho ro bun te ikpahọ uriorin ihwe .
Ẹkẹvuọvo , odibo na sa vwẹ ikpahọ iyorin vwo ghovwo odibo ọfa - a .
Evwoghovwo rẹ ovie na rhe mu odibo na vwo ghovwo ọrivẹ rọyen na .
Ivun de miovwo ovie na mamọ ro vwo nyo obo re phiare .
Ọ da ta : “ Wẹ odibo ọbrabra na , me da vwẹ eghughu rẹ igho na vwo ghovwo uwe , fikiridie wọ rẹ vwẹ : Kidie wo gbi vwo ghovwo ọrivẹ wẹn kirobo mi ni aruẹdọn wẹ - ẹ ? ”
( Matiu 18 : 23 - 35 ) Kerẹ ovie na , Jihova vwẹ osa rode vwo ghovwo avwanre nure .
Die yen ẹguọnọ vẹ arodọnvwẹ rẹ Jihova mu avwanre vwo ru ?
Re vwo muegbe vwọ kẹ Ẹkarophiyọ na , gba nọ oma wẹn : ‘ Oniọvo ọvo gbe vwe ku ?
Ọ pha bẹnbẹn me vwọ reyọ vwo ghovwo ? ’
Ọ da dia ọtiọyen , ọnana omamọ ọke re vwo roro kpahen Jihova , ohwo “ rọ choma ro vwo ghovwo . ”
( Nehemaya 9 : 17 ; Une Rẹ Ejiro 86 : 5 ) E de vwo ọdavwaro kpahen arodọnvwẹ rẹ Jihova na , ọ cha nẹrhẹ avwanre dje arodọnvwẹ na kẹ ihwo efa , ji vwo ghovwo ayen nẹ otọ rẹ ubiudu rhe .
E rhe vwo ẹguọnọ rẹ iniọvo avwanre ji vwo ghovwo aye - en , Jihova che se vwo ẹguọnọ avwanre ji vwo ghovwo avwanre - e .
( Matiu 6 : 14 , 15 ) Oborẹ ayen ruru na sa miavwen avwanre , jẹ e de vwo ghovwo ayen , ọ cha kẹ avwanre omavwerhovwẹn .
Idjerhe vọ yen ẹguọnọ rẹ Ọghẹnẹ mu oniọvo aye ọvo vwo yerin ghene jẹgba rẹ oniọvo aye ọfa ?
Ọ sa dia bẹnbẹn re vwo yerin ghene jẹgba rẹ iniọvo avwanre .
( Se Ẹfesọs 4 : 32 ; Kọlose 3 : 13 , 14 . )
Lily , ọyen oniọvo ọvo ro ru ọyena .
( Ni eta rẹ odjefiotọ . )
Ọ vwẹ ukẹcha kẹ ayeuku re se Carol .
Kerẹ udje , o mu Carol kpo kasan kasan rọ guọnọ ra eje , o nene kpo eki , o ji ruẹ erọnvwọn efa vwọ kẹ .
Dede nẹ Lily ruẹ enana eje , jẹ Carol ji brenu hwe ọkieje , ọke evo ọ pha bẹnbẹn vwọ kẹ Lily .
Dedena , Lily tẹnrovi omamọ uruemu ro rhe Carol , ọ da vwẹ ukẹcha vwọ kẹ omarẹ ikpe evo ri te ọke rẹ Carol vwọ muọga , o de ghwu .
Dede nẹ ọ bẹn kẹ Lily ọke rọ vwọ vwẹ ukẹcha kẹ Carol , ọ da ta : “ Me rhẹro rẹ ọke me cha vwọ mrẹ Carol vwẹ evrẹnushi na .
Me guọnọ mrẹ omamọ rẹ uruemu ro che rhe , ọke rọ da dia ohwo rọ gbagba nu . ”
Ẹguọnọ rẹ Ọghẹnẹ se ghini mu avwanre vwo yerin ghene jẹgba rẹ iniọvo na , je rhẹro rẹ ọke rẹ ihwo ejobi cha vwọ dia gbagba bẹdẹ .
Die yen “ ẹse . . . rẹ unu se gbe - e ” rẹ Ọghẹnẹ na mu avwanre vwo ru ?
Jihova ghene kẹ avwanre “ ẹse . . . rẹ unu se gbe - e . ”
E jẹ ọ da avwanre ẹro ọkieje !
Ọke rẹ Ẹkarophiyọ na ghini omamọ ọke re vwo roro kokodo kpahen erọnvwọn eje rẹ Jihova vẹ Jesu ru kẹ avwanre .
E jẹ ẹguọnọ rayen na mu avwanre vwọ nabọ vwẹrokere Jesu , dje ẹguọnọ kẹ iniọvo na , ji vwo ghovwo iniọvo na nẹ otọ rẹ ubiudu rhe .
[ 1 ] ( ẹkorota 18 ) E wene edẹ evo .
Mu : O vwo obo ri mu avwanre vwo ru orọnvwọn , kọyen avwanre ruẹ orọnvwọn kidie ofori re vwo ruo , a je guọnọ ruo .
E de rhiabọreyọ okẹ rẹ ọtanhirhe na , ẹguọnọ re vwo kpahen Ọghẹnẹ ko che mu avwanre vwo vwo ọdavwaro kpahen okẹ yena , je nabọ vwẹrokere Jesu
Ọke rẹ Ẹkarophiyọ Na : Uvwre rẹ ọke rẹ Ẹkarophiyọ na , tavwen ọ ke tonphiyọ re te ọke re vwo ruo nu .
Ọkiọvo , emeranvwe rẹ March , April , vẹ May
“ [ ‘ Ẹwẹn , ’ NW ] na ọvo ri se oseri kẹ [ ‘ ẹwẹn , ’ NW ] rẹ avwanre nẹ avwanre emọ rẹ Ọghẹnẹ . ” ​ — ROM 8 : 16 .
UNE : 109 , 108
2 Kọrẹnt 1 : 21 , 22 ; 2 Pita 1 : 10 , 11
Rom 8 : 15 , 16 ; 1 Jọn 2 : 20 , 27
1 - 3 .
Die yen phiare vwẹ Pẹntikọst rọ nẹrhẹ ọ dia ẹdẹ rẹ oghẹresan , kẹ idjerhe vọ yen ọnana vwọ dia orugba rẹ aroẹmrẹ rẹ Baibol na ?
( Ni uhoho rẹsosuọ na . )
ỌNANA urhiọke rẹ Sunday vwẹ Jerusalẹm .
Ẹdẹ rẹ oghẹresan rọ je vọn vẹ omavwerhovwẹn .
Ihwo ruẹ orẹ rẹ Pẹntikọst rọ dia orẹ ọghanghanre re ruẹ vwẹ ọtonphiyọ rẹ orhọ rẹ eka .
Urhiọke yena , orherẹn rode na ze izobo na vwẹ uwevwin ẹga na .
Omarẹ ughọjọ irhirin , ko rhe ze izobo rẹ ikara ivẹ ra vwẹ ọka rẹsosuọ vwo ru yẹrẹ emamọ rẹsosuọ rẹ orhọ na .
Orherẹn rode na mi kpogho kẹ Jihova .
Ọnana Pẹntikọst rẹ ukpe rẹ 33 . — Livitikọs 23 : 15 - 20 .
Kukpe kukpe , yen orherẹn rode na vwo ze izobo rẹ ekpogho .
Izobo yena churobọ si orọnvwọn ọghanghanre ọvo rọ phiare vwẹ Pẹntikọst rẹ ukpe rẹ 33 .
Ọ phia kẹ idibo rẹ Jesu 120 , ọke rẹ ayen vwọ nẹrhovwo vwẹ ubruwevwin rẹ obenu na .
( Iruo Rẹ Iyinkọn Na 1 : 13 - 15 ) Ọmraro Joẹl mraro rọyen phiyotọ omarẹ ẹgbukpe ujorin ẹrenren re wan re .
( Joẹl 2 : 28 - 32 ; Iruo Rẹ Iyinkọn Na 2 : 16 - 21 ) Orọnvwọn oghẹresan vọ yen phiare ?
Se Iruo Rẹ Iyinkọn Na 2 : 2 - 4 .
Vwẹ Pẹntikọst rẹ ukpe rẹ 33 , Ọghẹnẹ ku ẹwẹn ọfuanfon rọyen ku Inenikristi yena , ayen da dia ihwo ra jẹreyọ .
( Iruo Rẹ Iyinkọn Na 1 : 8 ) Ọke yena , ihwo buebun de bi koko riariẹ ayen phiyọ , idibo na da vuẹ ihwo na kpahen emu rẹ igbunu rẹ ayen mrẹre ji nyo na .
Ọyinkọn Pita de dje obo re phiare na fiotọ vwọ kẹ ayen vẹ ọghanrovwẹ rọyen .
Ọ da je vuẹ otu na : “ Kurhẹriẹ rere ovwan [ ‘ bromaphiyame , ’ NW ] vwẹ odẹ ri Jesu Kristi fiki rẹ evwoghovwo rẹ imwemwu rẹ ovwan ; ovwan ke cha mrẹ okẹ rẹ [ ‘ ẹwẹn ọfuanfon , ’ NW ] na reyọ . ”
Ẹdẹ yena , omarẹ ihwo 3,000 yen bromaphiyame , ayen da je mrẹ okẹ rẹ ẹwẹn ọfuanfon na . — Iruo Rẹ Iyinkọn Na 2 : 37 , 38 , 41 .
( a ) Diesorọ o vwo fo nẹ a riẹn kpahen obo re phiare vwẹ Pẹntikọst ?
( b ) Ọ sa dianẹ orọnvwọn ọghanghanre ọfa je phia vwẹ ẹdẹ re vwo ruẹ orẹ rẹ Pẹntikọst na a ke rhe mrẹ ukpe rẹ 33 , ọyen die ?
( Ni eta rẹ odjefiotọ . )
Die yen orherẹn rode na vẹ izobo ro ze vwẹ ẹdẹ rẹ Pẹntikọst na mudiaphiyọ ?
Orherẹn rode na yen Jesu .
Ikara na ke rha hẹ idibo rẹ Jesu ra jẹreyọ .
Idibo yena ra jẹreyọ vwo nẹ ihworakpọ ri jẹgba na , e se ayen “ emamọ rẹsosuọ . ”
( Jems 1 : 18 ) Ọghẹnẹ rhiabọreyọ ihwo nana kerẹ emọ rọyen , ayen je dia ẹbẹre ọvo rẹ Uvie rẹ Ọghẹnẹ , ji nene Jesu sun kerẹ ivie vwẹ odjuvwu .
( 1 Pita 2 : 9 ) Jihova che ku ebruphiyọ ku ihwo eje ri nyupho rọyen womarẹ Uvie na .
Ọtiọyena , owenẹ odjuvwu yẹrẹ akpọ na yen a cha dia , Pẹntikọst rẹ ukpe rẹ 33 na pha ghanghanre kẹ avwanre eje . — Ni eta rẹ odjefiotọ .
Mavọ yen e ru riẹn nẹ ọ dia idjerhe vuọvo yen a vwọ jẹ ihwo reyọ - ọ ?
Ẹdẹ nana cha sa chọrọ idibo rehẹ ubruwevwin obenu na ẹro - o .
A da mrẹ orọnvwọn rọ pha kerẹ erhanre vwẹ uyovwin rẹ ayen ọvuọvo .
Jihova da kẹ ayen ẹgba vwọ jẹ ejajẹ efa .
Ayen vwo imuẹro nẹ a vwẹ ẹwẹn ọfuanfon na vwọ jẹ ayen reyọ .
( Iruo Rẹ Iyinkọn Na 2 : 6 - 12 ) Ẹkẹvuọvo , ọ dia Inenikristi eje ra jẹreyọ yen ọnana phia kẹ - ẹ .
Kerẹ udje , Baibol na tare nẹ a mrẹ orọnvwọn kerẹ erhanre vwẹ uyovwin rẹ ihwo buebun ra je jẹreyọ vwẹ Jerusalẹm vwẹ ẹdẹ vuọvo yena - a .
A jẹ ayen reyọ ọke re vwo bru ayen phiyame .
( Iruo Rẹ Iyinkọn Na 2 : 38 ) Vwọba , ọ dia Inenikristi eje yen a jẹreyọ vwẹ ọke re vwo bru ayen phiyame - e .
Re vwo bru ihwo rẹ Sameria phiyame nu , ọmọke je wanvre tavwen a ke jẹ ayen reyọ .
( Iruo Rẹ Iyinkọn Na 8 : 14 - 17 ) Vwẹ ẹdia ra fobọ mrẹ - ẹ , a jẹ Kọniliọs vẹ evwruwevwin rọyen reyọ tavwen a ke tobọ bru ayen phiyame . — Iruo Rẹ Iyinkọn Na 10 : 44 - 48 .
Die yen a vwọ kẹ ihwo ra jẹreyọ na eje , mavọ yen ọnana djobọte ayen wan ?
Ọtiọyena , Inenikristi vwẹ idjerhe sansan vwọ riẹn nẹ a jẹ ayen reyọ .
Evo riẹn ugege yena .
Efa riẹn siẹrẹ uvwre rẹ ọke evo da wan nu .
Ẹkẹvuọvo , ọyinkọn Pọl djere fiotọ obo re phia kẹ ayen ohwo ọvuọvo .
Ọ da ta : “ Ri de se gbuyota , ka ka oka rẹ ive rẹ [ ‘ ẹwẹn ọfuanfon , ’ NW ] na phihọ ayen , kọye hẹ iviẹnwa rẹ ukuẹriọ rẹ avwanre . ”
( Ẹfesọs 1 : 13 , 14 ) Kọyen Jihova reyọ ẹwẹn ọfuanfon rọyen vwo dje kẹ ihwo nana phephẹn nẹ a jẹ ayen reyọ rẹ ayen vwo kpo odjuvwu .
Idjerhe nana , ẹwẹn ọfuanfon na kọ pha kerẹ “ iviẹnwa , ” yẹrẹ imuẹro nẹ ayen cha dia odjuvwu bẹdẹ vwẹ ọke rọ cha obaro na , ọ dia otọrakpọ na - a . — Se 2 Kọrẹnt 1 : 21 , 22 ; 5 : 5 .
Ohwo ra vwẹ ẹwẹn ọfuanfon jẹreyọ : Jihova vwẹ ẹwẹn ọfuanfon rọyen vwọ sane ihwo ri che nene Jesu sun vwẹ odjuvwu .
Womarẹ ẹwẹn ọfuanfon rọyen , ọ kẹ ihwo nana uve rẹ akpeyeren vwẹ obaro na yẹrẹ “ iviẹnwa . ”
Inenikristi nana ke sa tanẹ ẹwẹn ọfuanfon na yen “ se oseri ” yẹrẹ ruo phephẹn kẹ ayen nẹ ayen che kpo odjuvwu
Onenikristi ki se vwo uphẹn ro vwo kpo odjuvwu , die yen a guọnọ mie ?
Siẹrẹ a da jẹ ohwo reyọ , ko ghwe mudiaphiyọ nẹ uphẹn nana rha cha sa va ohwo na abọ - ọ ?
Ẹjo .
O vwo imuẹro nẹ e durhie ọyen kpo odjuvwu .
Jẹ uphẹn nana che te obọ siẹrẹ ọ da fuevun ga Jihova te oba .
Pita da nabọ djefiotọ : “ Fiki rẹ ọtiọye na , imoni , gbe jẹ oruru rẹ use vẹ ẹjẹreyọ na gan vwẹ oma rẹ ovwan , kidie ovwan de ru ọnana ovwan gbi she bẹdẹ - ẹ ; vwẹ ọtiọye na ka rhuẹrẹ idjerhe kẹ ovwan rẹ ovwan cha wan kpo uvie ri bẹdẹ na rẹ Ọrovwavwanre kugbe Osivwi rẹ avwanre Jesu Kristi . ”
( 2 Pita 1 : 10 , 11 ) Ọtiọyena , Onenikristi ra jẹreyọ kọ davwẹngba vwọ kẹnoma kẹ obo re sa dobọ rẹ ẹga rọyen ji .
Dedevwo nẹ a jẹrẹ reyọ nure , ọ rha fuevun ga Jihova te oba - a , uphẹn nana cha va abọ . — Hibru 3 : 1 ; Ẹvwọphia 2 : 10 .
8 , 9 . ( a ) Diesorọ ọ vwọ bẹn vwọ kẹ ihwo buebun ri vwo vwo ẹruọ rẹ obo re phia siẹrẹ Ọghẹnẹ da jẹ ohwo reyọ ?
( b ) Mavọ yen ohwo vwọ riẹn nẹ e durhie ọyen kpo odjuvwu ?
Idibo rẹ Ọghẹnẹ buebun sa mrẹ bẹnbẹn rẹ ayen vwo vwo ẹruọ rẹ obo re phia siẹrẹ Ọghẹnẹ da jẹ ohwo reyọ .
Ọ sa dia ọtiọyen kidie ayen dia ihwo ra jẹreyọ - ọ .
Ọghẹnẹ ma ohworakpọ rọ vwọ dia otọrakpọ na , ọ dia odjuvwu - u .
( Jẹnẹsis 1 : 28 ; Une Rẹ Ejiro 37 : 29 ) Ẹkẹvuọvo , Jihova jẹ ihwo evo reyọ re vwọ dia ivie vẹ irherẹn vwẹ odjuvwu .
Ọtiọyena , ọke rọ da jẹ ayen reyọ , iphiẹrophiyọ vẹ iroro rayen ki wene , kẹ ayen rhẹro rẹ akpeyeren vwẹ odjuvwu . — Se Ẹfesọs 1 : 18 .
Ẹkẹvuọvo , mavọ yen ohwo vwọ riẹn nẹ e durhie ọyen kpo odjuvwu ?
Jokaphiyọ oborẹ Pọl vuẹ iniọvo ra jẹreyọ rehẹ Rom , “ re seri ne rhe dia irherẹn . ”
Ọ da vuẹ ayen : “ Ọ gbe dia [ ‘ ẹwẹn , ’ NW ] rẹ ọviẹn rọ djẹ oshọ mu ohwo na a vwọ kẹ ovwa - an , ẹkẹvuọvo kẹ [ ‘ ẹwẹn , ’ NW ] rẹ ọmọ a vwọ kẹ ovwan . Kọye ovwan vwo kperẹ nẹ , Baba ! Ọsẹ !
[ ‘ Ẹwẹn , ’ NW ] na ọvo ri se oseri kẹ [ ‘ ẹwẹn , ’ NW ] rẹ avwanre nẹ avwanre emọ rẹ Ọghẹnẹ . ”
( Rom 1 : 7 ; 8 : 15 , 16 ) Ẹwẹn ọfuanfon na yen Ọghẹnẹ vwo dje phephẹn kẹ ohwo na nẹ a jẹrẹ reyọ ro vwo nene Jesu sun vwẹ odjuvwu . — 1 Tẹsalonaika 2 : 12 .
Die yen 1 Jọn 2 : 27 mudiaphiyọ rọ vwọ tanẹ , o rhe fo nẹ ohwo ọfa yono ohwo ra jẹreyọ na - a ?
Ọ dia ohwo ọfa yen cha vuẹ ayen nẹ Ọghẹnẹ jẹ ayen reyọ - ọ .
Jihova kẹ ayen imuẹro na dẹn .
Ọyinkọn Jọn da vuẹ Inenikristi nẹ : “ Ẹkẹvuọvo Ọfuanfon Ọvuọvo na vwẹ evwri ghworo ovwan nure , yẹ ovwan ejobi riẹnrẹ .
Ẹkẹvuọvo evwoghworo na rẹ ovwan reyọ mie na ọ vẹ ovwan herọ , o rhe fo rere ohwo rhe yono ovwa - an ; kirobo rẹ evwoghworo rọye yono ovwan emu kemu na , ọye na hẹ uyota , ọ dia efia - an , otiobo ro yono ovwan na , ovwan dia evun rọye ọtiọye . ”
( 1 Jọn 2 : 20 , 27 ) Ofori nẹ e ra jẹreyọ na rhiabọreyọ uyono rẹ Jihova kerẹ ihwo efa .
Jẹ ọ dia ohwo ọfa yen cha vuẹ ayen nẹ a jẹ ayen reyọ - ọ .
Jihova kẹ ayen imuẹro womarẹ ẹwẹn ọfuanfon rọyen , rọ dia ẹgba rọ ma rho na !
11 , 12 .
Die yen ohwo ra jẹreyọ sa nọ oma rọyen , jẹ die yen o vwo imuẹro rọyen ?
Siẹrẹ a da jẹ Onenikristi reyọ nu , ayen wene mamọ .
Jesu tobọ tanẹ e “ rhivwi vwiẹ ” ayen .
( Jọn 3 : 3 , 5 ) Ọ da nabọ djefiotọ nẹ : “ Wo jẹ obo me ta kẹ owẹ na gbe we unu - u , e rhivwi vwiẹ wẹ ọkpokpọ .
Aphopho djuẹ kpọ asan ro jere , wo nyo umri rọye , ẹkẹvuọvo wọ riẹn asan ro nẹ cha - a eyẹ asan rọ ra - a ; ọtiọye ọ epha kẹ ohwo kohwo rẹ [ ‘ ẹwẹn , ’ NW ] vwiẹri . ”
( Jọn 3 : 7 , 8 ) Vwọrẹ uyota , ọ cha bẹn rẹ ohwo ra jẹreyọ vwo djisẹ rẹ obo rọ dia siẹrẹ a da jẹ ohwo reyọ . — Ni eta rẹ odjefiotọ .
Ohwo ra jẹreyọ sa nọ oma rọyen , ‘ Diesorọ Jihova vwọ jẹ vwẹ , jẹ ihwo efa hẹ etiyin ? ’
Ọ sa tobọ roro nẹ ọyen muwan vwọ kẹ uphẹn nana - a .
Dedena o vwo imuẹro nẹ Jihova jẹrẹ reyọ .
Oma je vwerhọn mamọ fikirẹ uphẹn nana .
Oka rẹ ẹwẹn ro rhe ihwo ra jẹreyọ na ghwa họhọ ọ rẹ Pita rọ vwọ tanẹ : “ Ebruba kẹ Ọghẹnẹ kugbe Ọsẹ rẹ Ọrovwavwanre Jesu Kristi !
Ra vwẹ arodọvwẹ rọye rode na rhoma vwiẹ avwanre ọkpokpọ kẹ iphiẹrohọ ro jeghwo vwẹ oma re vrẹnushi rẹ Jesu Kristi nẹ ughwu rhe , vwọ kẹ ukuẹriọ ro jẹghwọrọ , ro jẹ ẹgua evwo , rọ tẹ - ẹn , ra sẹro rọye vwẹ obo odjuvwu kẹ ovwan . ”
( 1 Pita 1 : 3 , 4 ) Ihwo ra jẹreyọ de se eta nana , kẹ ayen ghwe vwo imuẹro nẹ Ọsẹ rayen yen ta ota kẹ ayen komobọ .
Idjerhe vọ yen iroro rẹ ohwo ra jẹreyọ vwo wene , kẹ die yen so ewene nana ?
Ihwo ra jẹreyọ vwo iphiẹrophiyọ rẹ ayen vwọ dia otọrakpọ na bẹdẹ tavwen Jihova ki durhie ayen kpo odjuvwu .
Ayen rhẹro rẹ ọke rẹ Jihova che vwo ru akpọ na phiyọ iparadaisi , ji si umwemwu eje no .
Ọkiọvo , ayen rhẹro rẹ ọke rẹ ayen che vwo dede ihwo rẹ orua yẹrẹ igbeyan rayen ra rhọvwọn nẹ ushi .
Ayen je rhẹro rẹ ọke rẹ ayen che vwo uwevwin rayen , je re ekankọn rẹ ayen kọnre .
( Aizaya 65 : 21 - 23 ) Diesorọ iroro rayen vwo wene asaọkiephana ?
Ayen wene iroro fikirẹ omaemuophiyọ yẹrẹ ojaẹriọ ?
Ayen roro nẹ akpeyeren rẹ iparadaisi na vwẹ otọrakpọ na che nu ohwo ọhọ , omavwerhovwẹn je cha kanrọ ?
Gbanẹ ayen de guọnọ mrẹ oborẹ akpeyeren rẹ odjuvwu cha dia ?
Ẹjo .
Ọghẹnẹ yen brorhiẹn nana vwọ kẹ ayen .
Ọke ro vwo durhie ayen , ọ da vwẹ ẹwẹn ọfuanfon rọyen vwo wene iroro vẹ iphiẹrophiyọ rayen .
Mavọ yen akpeyeren vwẹ otọrakpọ na hepha kẹ e ra jẹreyọ na ?
Ọnana ko mudiaphiyọ nẹ e ra jẹreyọ guọnọ ghwu ?
Pọl djisẹ rẹ oborọhepha kẹ ihwo ra jẹreyọ na .
Ọ vwẹ ugboma rayen vwo dje “ utughẹ , ” ọ da ta : “ Kidie re avwanre je vwọ hẹ utughẹ nana , yẹ avwanre fiọn unu ro ẹnwan ; ọ dianẹ kẹ avwanre ban phihọ - ọ , ẹkẹvuọvo ke rhuo avwanre phihọ , ọtiọye na arhọ ko mu obo re dia ọ rẹ ugboma ro ghwẹ rọ . ”
( 2 Kọrẹnt 5 : 4 ) Inenikristi nana guọnọ ghwu - u .
Ayen riavwerhen rẹ akpeyeren , ayen je guọnọ nene ihwo rẹ orua vẹ igbeyan rayen ga Jihova kẹdẹ kẹdẹ .
Ẹkẹvuọvo , kemu kemu rẹ ayen ruẹ ejobi , ayen karophiyọ oborẹ Ọghẹnẹ ve kẹ ayen vwẹ ọke rọ cha obaro na . — 1 Kọrẹnt 15 : 53 ; 2 Pita 1 : 4 ; 1 Jọn 3 : 2 , 3 ; Ẹvwọphia 20 : 6 .
Ohwo se roro nẹ a jẹ ọyen reyọ fikirẹ erọnvwọn evo , eyen die ?
Ọkiọvo wo se roro nẹ Jihova durhie uwe kpo odjuvwu .
Ọ da dia ọtiọyen , gbe roro kpahen enọ eghanghanre nana : Wo vwo oruru ọgangan kpahen iruo aghwoghwo na ?
Wo vwo omavwerhovwẹn kpahen uyono rẹ Baibol vẹ “ emu okokodo rẹ Ọghẹnẹ ” ?
( 1 Kọrẹnt 2 : 10 ) Ubiudu wẹn vuẹ wẹn nẹ Jihova ku ebruphiyọ kuẹ iruo aghwoghwo wẹn ?
Wọ guọnọ ru ọhọre rẹ Jihova vwọ vrẹ emu ọfa ?
Wo vwo ẹguọnọ okokodo kpahen ihwo efa , wo ji vwo owenvwe ọgangan wọ vwọ chọn ayen uko vwọ ga Jihova ?
Wọ mrẹ ukẹcha rẹ Jihova vwẹ ẹdia sansan rẹ akpeyeren wẹn ?
Ẹkpahọnphiyọ wẹn vwọ kẹ enọ nana da dia e , ko mudiaphiyọ nẹ wọwẹ ọvo usun rẹ ihwo ra jẹreyọ na ?
Ẹjo , kakaka .
Diesorọ ?
Kidie ẹkpahọnphiyọ rẹ idibo rẹ Ọghẹnẹ eje vwọ kẹ enọ nana sa dia e , owenẹ ayen ihwo ra jẹreyọ yẹrẹ a jẹ ayen reyọ - ọ .
Womarẹ ẹwẹn ọfuanfon na , Jihova sa vwẹ ẹgba vwọ kẹ idibo rọyen eje , otoro iphiẹrophiyọ ro rhe aye - en .
Vwọrẹ uyota , wo de vwo ẹwẹn ivivẹ sẹ wo che kpo odjuvwu , kọyen e durhie uwe kakaka - a .
Ihwo ra jẹreyọ vwo ẹwẹn ivivẹ kpahen ọnana - a !
Ayen riẹnre dẹn !
Mavọ yen e ru riẹn nẹ ọ dia ihwo rẹ Ọghẹnẹ ku ẹwẹn ọfuanfon rọyen ku eje yen kpo odjuvwu - u ?
Vwevunrẹ Baibol na , a mrẹ idibo rẹ Jihova buebun ro ku ẹwẹn ọfuanfon rọyen ku jẹ ayen kpo odjuvwu - u .
Ọvo usun rayen yen Jọn ro bru ihwo phiyame .
Jesu tare nẹ ohwo rọ rho nọ Jọn herọ - ọ , ẹkẹvuọvo ọ da je tanẹ Jọn che sun vwẹ odjuvwu - u .
( Matiu 11 : 10 , 11 ) Devid jẹ ohwo ọfa .
( 1 Samuẹl 16 : 13 ) Ẹwẹn ọfuanfon chọn rọ uko vwo vwo ẹruọ rẹ erọnvwọn ri kokodo kpahen Jihova , o ji muo vwo si ẹbe evo vwẹ Baibol na .
( Mak 12 : 36 ) Ọyinkọn Pita je tanẹ Devid “ kpo idjuvwu - u . ”
( Iruo Rẹ Iyinkọn Na 2 : 34 ) Jihova vwẹ ẹwẹn ọfuanfon vwọ chọn ihwo nana uko vwo ru erọnvwọn sansan , jẹ e durhie ayen kpo odjuvwu - u .
Ọnana ko mudiaphiyọ nẹ ayen fuevun te - e , yẹrẹ ayen muwan rẹ ayen vwo sun vwẹ odjuvwu - u ?
Ẹjo .
O mudiaphiyọ nẹ Jihova cha rhọvwọn ayen rhe otọrakpọ na vwẹ Iparadaisi . — Jọn 5 : 28 , 29 ; Iruo Rẹ Iyinkọn Na 24 : 15 .
17 , 18 . ( a ) Iphierophiyọ vọ yen rhe idibo rẹ Ọghẹnẹ buebun ?
( b ) Enọ vọ yen a cha kpahen phiyọ vwẹ uyono rọ vwọ kpahen ọnana ?
Idibo rẹ Ọghẹnẹ buebun nonẹna che kpo odjuvwu - u .
Kerẹ Ebraham , Devid , Jọn ro bru ihwo phiyame , kugbe eshare vẹ eya efa rẹ ọke awanre , idibo rẹ Ọghẹnẹ nonẹna rhẹro rẹ ọke ro che vwo sun ayen vwẹ otọrakpọ na .
( Hibru 11 : 10 ) Ihwo 144,000 yen che nene Jesu sun vwẹ odjuvwu .
Ẹkẹvuọvo , Baibol na ta ota kpahen ihwo “ ri chekọ ” rẹ e ra jẹreyọ na re jehẹ otọrakpọ na vwẹ ọke rẹ oba na .
( Ẹvwọphia 12 : 17 ) Ọtiọyena , buebun rẹ 144,000 na ghwure , ayen jehẹ odjuvwu re .
Ẹkẹvuọvo , ohwo da tanẹ a jẹ ọyen reyọ , ẹro vọ yen ihwo ri vwo iphiẹrophiyọ rẹ otọrakpọ na vwo no ?
Ohwo ọvo vwẹ ukoko wẹn da re emu ovwọnvwọn na , ubiẹro vọ wo vwo no ?
Ọ da rha dianẹ ihwo ra jẹreyọ na buẹnphiyọ vwo ?
Ofori nẹ ọnana kpokpo ẹwẹn wẹn ?
A cha mrẹ ẹkpahọnphiyọ rẹ enọ nana vwẹ uyono rọ vwọ kpahen ọnana .
[ 1 ] ( ẹkorota 4 ) Ọ sa dianẹ e ruẹ Orẹ rẹ Pẹntikọst na vwẹ ẹdẹ ra vwọ vwẹ Urhi na vwọ kẹ Mosis vwẹ ugbenu rẹ Sinae .
( Eyanno 19 : 1 ) Ọtiọyena , ọ sa dianẹ Mosis hwarhiẹ ihwo rẹ Izrẹl na ro ọphọ rẹ Urhi na vwẹ ẹdẹ vuọvo rẹ ukpe na rẹ Jesu je vwọ hwarhiẹ ihwo ra jẹreyọ na ro ọphọ kpokpọ na .
[ 2 ] ( ẹkorota 11 ) Wọ sa mrẹ evuẹ efa rẹ obo ro mudiaphiyọ ra vwọ rhoma vwiẹ ohwo vwẹ Uwevwin Orhẹrẹ rẹ April 1 , 2009 , ọ rẹ oyibo , aruẹbe 3 - 11 .


“ Jẹn avwanre nene uwe , kidie me nyori nẹ Ọghẹnẹ vẹ ovwan herọ . ” — ZEKARAYA 8 : 23 .
UNE : 65 , 122
Mavọ yen Zekaraya 8 : 23 ruẹgba nonẹna ?
Ubiẹro vọ yen ofori nẹ Inenikristi ra jẹreyọ vwo ni oma rayen ? — 1 Kọrẹnt 4 : 6 - 8 .
Diesorọ uchunu rẹ ihwo re ria emu ovwọnvwọn na vwo jẹ ẹwẹn avwanre ekpokpo ? — Rom 9 : 11 , 16 .
1 , 2 . ( a ) Die yen Jihova tare nẹ ọ cha phia vwẹ ọke rẹ avwanre nana ?
( b ) Enọ vọ yen a cha kpahenphiyọ vwẹ uyovwinrota nana ?
( Ni uhoho rẹsosuọ na . )
JIHOVA tare nẹ vwẹ ọke rẹ avwanre nana , “ eshare ihwe che ne ẹgborho rẹ ephẹre kephẹrẹ rhe cha yọnre ewun rẹ ohwo rẹ Ju , ta nẹ , Jẹn avwanre nene uwe , kidie me nyori nẹ Ọghẹnẹ vẹ ovwan herọ . ”
( Zekaraya 8 : 23 ) “ Ohwo rẹ Ju ” na mudiaphiyọ ihwo rẹ Ọghẹnẹ vwẹ ẹwẹn ọfuanfon rọyen vwọ jẹreyọ na .
E ji se ayen “ Izrẹl rẹ Ọghẹnẹ . ”
( Galesha 6 : 16 ) “ Eshare ihwe ” na mudiaphiyọ ihwo ri vwo iphiẹrophiyọ rẹ ayen vwọ dia otọrakpọ na bẹdẹ .
Ayen riẹnre nẹ Jihova ku ebruphiyọ rọyen ku ẹko rẹ ihwo ra jẹreyọ na , jẹ ọghọ rọde rẹ ayen vwo kuomakugbe ihwo nana vwọ ga .
Kerẹ ọmraro Zekaraya , Jesu je tanẹ ihwo rẹ Ọghẹnẹ che kuomakugbe ga .
O se ihwo re rhẹro rẹ akpeyeren vwẹ odjuvwu “ imigegede , ” o de rhe se i ri vwo iphiẹrophiyọ re vwọ dia akpọ na “ igodẹ efa . ”
Jẹ Jesu tare nẹ ayen eje cha dia “ ekru rẹ igodẹ ọvo , ” ri nene ọyen rọ dia “ osuigegede ọvuọvo ” rayen .
( Luk 12 : 32 ; Jọn 10 : 16 ) Rọ vwọ dianẹ ẹko ivẹ yen herọ na , ihwo evo se roro : ( 1 ) Ofori nẹ igodẹ efa na riẹn edẹ rẹ ihwo ra jẹreyọ na eje ?
( 2 ) Ubiẹro vọ yen ofori nẹ Inenikristi ra jẹreyọ vwo ni oma rayen ?
( 3 ) Ọ da dianẹ ohwo ọvo vwẹ ukoko mẹ ria emu ovwọnvwọn na , ẹro vọ mi vwo no ?
( 4 ) Siẹrẹ uchunu rẹ ihwo re ria emu ovwọnvwọn na de buẹnphiyọ , ofori ọnana vwo kpokpo ẹwẹn mẹ ?
Uyovwinrota nana cha kpahenphiyọ enọ nana .
Avwanre cha sa riẹn ihwo re cha dia usun rẹ 144,000 na - a , diesorọ ?
Ofori rẹ igodẹ efa na vwọ riẹn edẹ rẹ ihwo ra jẹreyọ na eje re jehẹ otọrakpọ na ?
Ẹjo .
Diesorọ ?
Kidie avwanre che se vwo imuẹro kokoroko nẹ ihwo nana che ghini kpo odjuvwu - u .
( Ni eta rẹ odjefiotọ . )
Dede nẹ Ọghẹnẹ durhie ayen kpo odjuvwu , uphẹn nana che te ayen obọ siẹrẹ ayen da fuevun te oba .
Eshu riẹn ọnana , kọyen sorọ ọ vwọ reyọ “ emraro rẹ efian ” vwọ davwẹngba rọ vwọ “ phiẹn ayen . ”
( Matiu 24 : 24 ) Jihova yen che brorhiẹn sẹ ihwo ra jẹreyọ na fuevun , tavwen ayen ki vwo imuẹro nẹ ayen che ghini kpo odjuvwu .
Jihova cha vwẹ ute nana te ayen tavwen ayen ki ghwu yẹrẹ bẹsiẹ “ ukpokpogho rode na ” ke tonphiyọ . — Ẹvwọphia 2 : 10 ; 7 : 3 , 14 .
Ọyinkọn Pọl siri nẹ : “ Ẹguọnọ vwo odiri kugbe aruẹdọ ; ẹguọnọ rioma - a eyẹ ọ yan eya - an ; o phuoma - a eyẹ o vwo udu - u .
Ẹguọnọ ghwe churu obọ muẹ ọrọye ọvo - o . ”
( 1 Kọrẹnt 13 : 4 , 5 ) Avwanre “ vwo udu ” yẹrẹ muẹ ruẹ siẹrẹ avwanre de yinvwaro , vwo orharhe uruemu , yẹrẹ jẹ ọghọ emuo kẹ ihwo efa .
Ukperẹ ọtiọyen , ẹguọnọ rẹ iniọvo che mu avwanre vwo roro kẹ ayen tavwen a ke ta ota yẹrẹ ru orọnvwọn .
Avwanre se djephia nẹ e vwo ẹguọnọ rẹ ihwo ri mu oghwa rẹ ukoko na womarẹ oborẹ avwanre ruẹ kẹ ayen .
Ọkiọvo iniọvo ra nabọ vughe sa rhe ukoko yẹrẹ ọghwẹkoko rẹ avwanre .
E sa dia iniruo okinriariẹ , ihwo re ga vwẹ Bẹtẹl , iniọvo rehẹ Umẹ Rọvwẹrote Ọghọn Ukoko , iniọvo rehẹ Ẹko Rọvwẹrote , yẹrẹ e re vwẹ ukẹcha kẹ ayen .
Aphro herọ - ọ , oyovwirin re vwo muọghọ kẹ ayen vẹ eya rayen .
Avwanre guọnọ vwẹrokere Diotrifis kakaka - a , o rhiabọdede iniọvo ri kin ukoko rọye - en kidie o muọghọ kẹ aye - en .
( 3 Jọn 9 , 10 ) Avwanre da tobọ rhiabọdede iniọvo avwanre , e ji se dje uruemu rẹ jẹ ọghọ emuo kẹ ayen ?
Idjerhe vọ ọnana sa vwọ phia ? Dedevwo nẹ oma vwerhen avwanre siẹrẹ e de nene ayen gbikun , ẹkẹvuọvo , e de titi ayen kerẹ ihwo re titẹ vwẹ akpọ na che se dje ọghọ kẹ aye - en .
Kerẹ udje , ofori ra vwọ reyọ ayen ifoto jẹ ayen riẹnre - e , ọ sa dianẹ ayen riemu yẹrẹ ruẹ orọnvwọn ọfa ?
Ofori nẹ a vuẹ ayen nẹ ayen ghwobọphiyọ ọbe yẹrẹ Baibol avwanre ?
Avwanre che gere ihwo , ji kpokpo ayen nẹ e che nene ayen ro ifoto ?
Ubiẹro vọ yen ihwo kpokpọ re rhe ọghwẹkoko na che vwo ni uruemu nana ?
Vwọrẹ uyota , e de vwo ẹguọnọ rẹ iniọvo nana , avwanre che ru ọtiọye - en .
Ukperẹ ọyena , avwanre muọghọ rẹ abavo kẹ ayen kidie avwanre riẹn obo ri mu ayen rhe vẹ owian ọgangan rẹ ayen wian kẹ avwanre .
Die yen sa chọn avwanre uko vwọ riẹn obo re ru kẹ ayen ?
Ẹsosuọ , karophiyọ nẹ Jihova yen avwanre vwẹ urinrin vwọ kẹ .
( Ẹvwọphia 4 : 11 ) Ọrivẹ , mrẹvughe nẹ dede nẹ ofori re vwo muọghọ kẹ iniọvo nana vẹ eya rayen , avwanre titi ayen kerẹ ihwo re titẹ vwẹ akpọ na - a .
Ayen guọnọ nẹ e ni ayen kerẹ iniọvo avwanre .
( Matiu 23 : 8 ) Ọrerha , karophiyọ oborẹ Jesu vuẹ avwanre : “ Kemu kemu ru wọ guọnọre nẹ ihwo ru kẹ wẹ , gbe ji ru ọtiọye kẹ ihwo . ”
( Matiu 7 : 12 ) Avwanre da karophiyọ ọnana , ọ cha nẹrhẹ avwanre vwo ẹguọnọ , e rhe che ‘ mu ru - u . ’
Ọ da dianẹ avwanre cha sa riẹn edẹ rẹ ihwo ra jẹreyọ na eje rehẹ otọrakpọ na nonẹna - a , kẹ mavọ avwanre se vwo “ nene ” ayen ?
Ọ da dianẹ avwanre cha sa riẹn edẹ rẹ ihwo ra jẹreyọ na eje rehẹ otọrakpọ na nonẹna - a , kẹ mavọ igodẹ efa na se vwo “ nene ” ayen ?
Baibol na tare nẹ “ eshare ihwe ” cha “ yọnre ewun rẹ ohwo rẹ Ju , ta nẹ , Jẹn avwanre nene uwe , kidie me nyori nẹ Ọghẹnẹ vẹ ovwan herọ . ”
Ẹkpo rẹ Baibol nana djunute ohwo rẹ Ju .
Ẹkẹvuọvo , “ uwe ” vẹ “ ovwan , ” djerephia nẹ ọ ghwa dia ohwo ọvo - o .
Ọtiọyena , ohwo rẹ Ju na mudiaphiyọ ẹko rẹ ihwo ra jẹreyọ na eje .
Igegede ri chekọ na riẹn ọnana , ayen ji kuomakugbe ihwo nana vwọ ga Jihova .
O rhe fo nẹ ayen riẹn edẹ rẹ ihwo nana ayen mi nene ayen ọvuọvo - o .
Jesu yen Osun avwanre , Baibol na vuẹ avwanre nẹ ọyen ọvo yen e nene . — Matiu 23 : 10 .
Orhọ - esio vọ yen ihwo ra jẹreyọ na nabọ roro kokodo kpahen , kẹ diesorọ ?
Ofori nẹ ihwo ra jẹreyọ na nabọ roro kokodo kpahen orhọ - esio rọhẹ 1 Kọrẹnt 11 : 27 - 29 .
( Se . )
Mavọ yen ohwo ra jẹreyọ vwọ ria emu ovwọnvwọn na “ vwẹ idjerhe ro je fo ” ?
Ọ da dianẹ ọ rha sẹro rẹ ọyerinkugbe rọyen vẹ Jihova - a , ọ da ria emu ovwọnvwọn na , kọyen ọ rerọ vwẹ idjerhe ro je fo .
( Hibru 6 : 4 - 6 ; 10 : 26 - 29 ) Orhọ - esio ọgangan nana karophiyọ e ra jẹreyọ na nẹ ofori ayen vwọ fuevun te oba , siẹrẹ ayen da guọnọ rhiabọreyọ “ use na vwẹ obenu vwẹ evun ri Kristi Jesu . ” — Filipae 3 : 13 - 16 .
Ubiẹro vọ yen ofori nẹ Inenikristi ra jẹreyọ vwo ni oma rayen ?
Pọl da vuẹ ihwo ra jẹreyọ na : “ Mẹvwẹ , rọ hẹ uwodi fiki rẹ Ọrovwohwo na , nabọ rẹ ovwan rere ovwan yere eyere ro fori kẹ use nana re se ovwan phihọ na . ”
Mavọ yen ayen che ru ọnana wan ?
Pọl da ta : “ Vẹ omaevwokpotọ kugbe edẹndẹn , vẹ akoechiro , ohwohwo chirako rẹ ohwohwo vwẹ evun rẹ ẹguọnọ , pharhe ra vwọ yọnre okugbe rẹ [ ‘ ẹwẹn , ’ NW ] na vwẹ ẹguọnọ rẹ ufuoma . ”
( Ẹfesọs 4 : 1 - 3 ) Ẹwẹn ọfuanfon rẹ Jihova chọn idibo rọyen uko vwo vwo omaevwokpotọ ukperẹ ayen vwọ kparoma .
( Kọlose 3 : 12 ) Ọtiọyena , e ra jẹreyọ na ni oma rayen nẹ ayen yovwin vrẹ ihwo efa - a .
Ayen riẹnre nẹ ẹwẹn ọfuanfon rẹ Jihova vwọ kẹ ayen vrẹ ọ rẹ ihwo efa - a .
Ayen ji roro nẹ ayen vwo ẹruọ rẹ Baibol na vrẹ ihwo efa - a .
Ayen cha sa vuẹ ohwo ọfa nẹ a je jẹreyọ , ọtiọyena ọ rhe re emu ovwọnvwọn na - a .
Ukperẹ ọtiọyen , ayen vwẹ oma vwo kpotọ , ayen je riẹn nẹ Jihova yen durhie ihwo ri che kpo odjuvwu .
7 , 8 .
Die yen e ra jẹreyọ na rhẹro rọye - en , kẹ diesorọ ?
Dede nẹ ihwo ra jẹreyọ niro nẹ ọyen uphẹn rode rẹ ayen vwo kpo odjuvwu , ayen rhẹro nẹ e muọghọ oghẹresan kẹ aye - en .
( Ẹfesọs 1 : 18 , 19 ; se Filipae 2 : 2 , 3 . )
Ayen je riẹn nẹ ọke rẹ Jihova vwọ jẹ ayen reyọ , ọ vuẹ ohwo ọfa kpahọ - ọn . Ọtiọyena , siẹrẹ ihwo efa rhe vwo imuẹro nẹ a jẹ ayen reyọ - ọ , o rhe gbe ayen unu - u .
Ohwo ra jẹreyọ riẹnre nẹ Baibol na vuẹ avwanre nẹ a fobọ vwo imuẹro kpahen ohwo rọ tare nẹ Ọghẹnẹ kẹ ọyen uphẹn rẹ oghẹresa - an .
( Ẹvwọphia 2 : 2 ) Rọ vwọ dianẹ ohwo ra jẹreyọ guọnọ nẹ ihwo muọghọ rẹ oghẹresan kẹ na - a , ọ rha vuẹ ihwo nẹ a jẹrẹ reyọ ẹsosuọ - ọ .
Vwọrẹ uyota , ọkiọvo ọ cha tobọ vuẹ ohwo vuọvo - o .
Ọ je cha vwẹ erọnvwọn ro che ru vwẹ odjuvwu vwọ yoma - a . — 1 Kọrẹnt 1 : 28 , 29 ; se 1 Kọrẹnt 4 : 6 - 8 .
Ihwo ra jẹreyọ na ọvo siomakoko kerẹsiẹ a da mrẹ nẹ ayen vwo ukoko romobọ raye - en .
Ayen je guọnọ e ra jẹreyọ efa rere ayen ta ota kpahen uphẹn rayen na yẹrẹ yono Baibol na komobọ - ọ .
( Galesha 1 : 15 - 17 ) E ra jẹreyọ na de ru ọnana , ukoko na cha sa dia ọvuọvo - o .
Kọyen ayen gbevwọsuẹ ẹwẹn ọfuanfon na , rọ chọn idibo Ọghẹnẹ uko vwo vwo ufuoma vẹ oyerinkugbe . — Se Rom 16 : 17 , 18 .
Diesorọ ro vwo fo nẹ wọ jomaotọ kpahen ubiẹro wo vwo nẹ ihwo re ria emu ovwọnvwọn na ?
( Ni ekpeti na “ Ẹguọnọ ‘ Muẹ Ruẹ - ẹ . ’ ” )
Ẹro vọ yen ofori nẹ wo vwo ni iniọvo ra jẹreyọ na ?
Jesu da vuẹ idibo rọyen nẹ ayen eje “ imoni . ”
Ọ da je ta : “ Kohwo kohwo rọ kpare oma kpenu , ke vwo kpotọ ; ọ rọ vwẹ oma kpotọ ke vwo kpenu . ”
( Matiu 23 : 8 - 12 ) Ọtiọyena , ọ chọre re vwo titi ohwo ọvo gegerege , ọ da dianẹ ọyen oniọvo rẹ Kristi ra jẹreyọ .
Baibol na vwọ ta ota kpahen ekpako , ọ da vuẹ avwanre nẹ a vwẹrokere esegbuyota rayen , ẹkẹvuọvo , ọ diẹ ọ vuẹ avwanre nẹ a vwẹ ohworakpọ vuọvo vwo ruẹ onini - i .
( Hibru 13 : 7 ) Vwọrẹ uyota , Baibol na tare nẹ e mu “ omamọ rẹ ọghọ ” kẹ evo , kidie ayen “ riẹn sun , ” ayen je “ wian owian rẹ eghwoghwo kugbe uyono , ” ọ diẹ kidie nẹ a jẹ ayen reyọ - ọ .
( 1 Timoti 5 : 17 ) Siẹrẹ e de jiri ihwo ra jẹreyọ gan nọ , oma cha vwerhen aye - en .
Ọ sa tobọ nẹrhẹ ayen phuoma .
( Rom 12 : 3 ) Avwanre guọnọ ru emu vuọvo rọ sa nẹrhẹ iniọvo rẹ Kristi ra jẹreyọ na she ro uruemu ọtiọyena - a ! — Luk 17 : 2 .
Ẹro vọ yen ofori nẹ wo vwo ni ohwo rọ ria emu ovwọnvwọn na ?
( Ni ẹkoreta 9 - 11 )
Mavọ yen avwanre se vwo muọghọ kẹ ihwo ra jẹreyọ na ?
Mavọ yen avwanre se vwo muọghọ kẹ ihwo rẹ Jihova jẹreyọ na ?
Ofori nẹ a nọ ayen kpahen obo ra jẹ ayen reyọ wa - an .
Ọyen ota romobọ rayen , o te avwanre - e .
( 1 Tẹsalonaika 4 : 11 ; 2 Tẹsalonaika 3 : 11 ) O ji fo re vwo roro nẹ a je jẹ ọshare yẹrẹ aye , ọsẹ vẹ oni , yẹrẹ ihwo rẹ orua rayen reyọ - ọ .
Ọnana dia uku rẹ ohwo ria mie orua rọye - en .
( 1 Tẹsalonaika 2 : 12 ) E jẹ a je kẹnoma kẹ enọ re sa nẹrhẹ ihwo muomaphiyọ .
Kerẹ udje , ofori nẹ a nọ aye rẹ oniọvo ra jẹreyọ kpahen obo rọ cha dia kẹ vwẹ iparadaisi na siẹrẹ ọshare rọyen de kpo odjuvwu nu - u .
Kidie , avwanre vwo imuẹro nẹ vwẹ akpọ kpokpọ na , Jihova cha “ vwẹ obo ri kohwo kohwo ọkpokpọ guọnọre kẹ . ” — Une Rẹ Ejiro 145 : 16 .
Mavọ yen avwanre sa vwọ kẹnoma kẹ re vwo “ brugun hẹ ihwo oma ” ?
Avwanre rhe muọghọ rẹ oghẹresan kẹ ihwo ra jẹreyọ na - a , ọnana jẹ ochọnvwe vwọ kẹ avwanre .
Vwẹ idjerhe vọ ?
Baibol na vuẹ avwanre nẹ “ imoni rẹ efian ” sa dia evunrẹ ukoko na , enana sa tobọ tanẹ a jẹ ayen reyọ .
( Galesha 2 : 4 , 5 ; 1 Jọn 2 : 19 ) Vwọba , ọ sa dianẹ evo usun ra jẹreyọ na cha fuevun te oba - a .
( Matiu 25 : 10 - 12 ; 2 Pita 2 : 20 , 21 ) Ofori nẹ a kẹnoma kẹ re vwo “ brugun hẹ ihwo oma . ” Avwanre che nene ihwo - o , tobọ te e ra jẹreyọ dede yẹrẹ e re ga Jihova krẹ re .
Ọke yena , ayen de she nẹ ukoko na , ọnana rhe che se djobọte esegbuyota rẹ avwanre vwo kpahen Jihova - a . — Jude 16 .
12 , 13 .
Diesorọ uchunu rẹ ihwo re ria emu ovwọnvwọn na vwo jẹ ẹwẹn avwanre ekpokpo ?
Vwẹ ikpe buebun re wan re , uchunu rẹ ihwo re ria emu ovwọnvwọn na shekpotọ .
Ẹkẹvuọvo vwẹ ikpe evo rhire na , uchunu rẹ ihwo na ke rhoma buẹnphiyọ kukpe kukpe .
Ofori nẹ ọnana kpokpo uwe ẹwẹn ?
Ẹjo .
Ẹ jẹ a mrẹ oboresorọ .
“ Ọrovwohwo riẹn otu re dia ọrọye . ”
( 2 Timoti 2 : 19 ) Vwọ fẹnẹ Jihova , iniọvo ri kere ihwo re ria emu ovwọnvwọn na riẹn e ra ghene jẹreyọ - ọ .
Ọtiọyena , ihwo ri rorori nẹ a jẹ ayen reyọ jehẹ ukeri nana .
Kerẹ udje , evo re ria emu na jovwo , dobọji enẹna .
Efa riọ kidie iroro rayen gbare - e , ọtiọyena , kọ nẹrhẹ ayen roro nẹ ayen che nene Kristi sun vwẹ odjuvwu .
Vwọrẹ uyota , avwanre ghwa riẹn uchunu rẹ ihwo ra jẹreyọ rehẹ akpọ na nonẹna - a .
Die yen Baibol na vuẹ avwanre kpahen uchunu rẹ ihwo ra jẹreyọ ri che chekọ ọke rẹ ukpokpogho rode na da tonphiyọ nu ?
A cha mrẹ ihwo ra jẹreyọ na vwẹ ẹkuotọ buebun ọke rẹ Jesu cha vwọ rhe , rhe reyọ ayen kpo odjuvwu .
Baibol na tare nẹ Jesu che “ ji emakashe rọye vẹ owanre rode , ayen ki che se ihwo ra sanọ reyọ ejobi na , nẹ igogo ẹne rẹ akpọ na rhe , nẹ oba rẹ akpọ ọvo re te ọrivẹ . ”
( Matiu 24 : 31 ) Baibol na ji djephia nẹ vwẹ ọke rẹ oba na , a je cha mrẹ imihwo ri chekọ usun rẹ e ra jẹreyọ na vwẹ otọrakpọ na .
( Ẹvwọphia 12 : 17 ) Ẹkẹvuọvo , ọ vuẹ avwanre uchunu ri che chekọ siẹrẹ ukpokpogho rode na da tonphiyọ - ọ .
15 , 16 .
Die yen ofori nẹ avwanre riẹn kpahen ihwo 144,000 rẹ Jihova jẹreyọ na ?
Jihova yen che brorhiẹn rẹ ọke rọ cha vwọ sane ihwo ra jẹreyọ na .
( Rom 8 : 28 - 30 ) Jihova ton ẹsanọ rẹ ihwo ra jẹreyọ na phiyọ vwo nẹ ọke ra vwọ rhọvwọn Jesu nẹ ushi .
Ọhọhọre nẹ Inenikristi eje rẹ ẹgbukpe ujorin ẹsosuọ yen a jẹreyọ .
Ikpe ujorin evo vwọ wan nu , buebun re tare nẹ ayen Inenikristi , ghini nene Kristi - i .
Dedena , Jihova je sane imihwo re dia Inenikristi uyota re herọ vwẹ ọke yena .
Ayen pha kerẹ irosu rẹ Jesu tare nẹ e rho kugbe vẹ ego na .
( Matiu 13 : 24 - 30 ) Vwẹ ọke rẹ oba na , Jihova je sane ihwo re cha dia usun rẹ 144,000 na .
( Ni eta rẹ odjefiotọ . )
Ọtiọyena , Ọghẹnẹ da sane ihwo nana ọmọke krẹn tavwen oba na ki te , avwanre riẹnre nẹ o brorhiẹn rọ chọre - e .
( Aizaya 45 : 9 ; Daniẹl 4 : 35 ; se Rom 9 : 11 , 16 . )
( Ni eta rẹ odjefiotọ . ) E jẹ avwanre jomaotọ re vwo jẹ dia kerẹ ewiowian ri brenu kidie onini rayen hwosa kẹ ihwo re rhe owian vwẹ unọke rọ koba . — Se Matiu 20 : 8 - 15 .
Ọ dia ihwo ri che kpo odjuvwu eje yen ẹbẹre ọvo rẹ “ omamọ rẹ odibo esiri ” na - a .
( Matiu 24 : 45 - 47 ) Kirobo rọ hepha vwẹ ẹgbukpe ujorin ẹsosuọ , Jihova vẹ Jesu vwẹ imihwo vwọ ghẹrẹ yẹrẹ yono ihwo buebun nonẹna .
Vwẹ ẹgbukpe ujorin ẹsosuọ , imihwo vwẹ usun rẹ e ra jẹreyọ na , yen si Ẹbẹre rẹ Baibol na ra vwẹ Grik vwo si .
Nonẹna , imihwo vwẹ usun rẹ e ra jẹreyọ na yen vwẹ “ emu ” kẹ ihwo rẹ Ọghẹnẹ vwẹ “ ọke ” ro fori .
Die wo yono nẹ uyovwinrota nana rhe ?
Die yen avwanre yono nẹ uyovwinrota nana rhe ?
Jihova tare nẹ ọ cha vwẹ arhọ ri bẹdẹ vwọ kẹ idibo rọyen buebun vwẹ otọrakpọ na , ọ je tanẹ ihwo evo che nene Jesu sun vwẹ odjuvwu .
Jihova cha hwosa kẹ idibo rọyen eje , “ ohwo rẹ Ju ” na vẹ “ eshare ihwe ” na .
Ọ guọnọre nẹ ayen yọnrọn irhi rọyen , je fuevun ga .
Ofori nẹ ayen eje vwomakpotọ , ji kuomakugbe ga .
Ayen je sẹro rẹ ufuoma vwevunrẹ ukoko na .
Rẹ oba na vwo siẹkẹrẹ na , e jẹ avwanre eje ga Jihova ji nene Jesu Kristi kerẹ ekrun rẹ igodẹ ọvo .
[ 1 ] ( ẹkorota 3 ) Kirobo rẹ ọbe rẹ Une Rẹ Ejiro 87 : 5 , 6 tare , ọkiọvo Ọghẹnẹ se dje edẹ rẹ ihwo ri che nene Jesu sun vwẹ odjuvwu kẹ avwanre , ọke rọ cha obaro na . — Rom 8 : 19 .
[ 2 ] ( ẹkorota 15 ) Dede nẹ Iruo Rẹ Iyinkọn Na 2 : 33 tare nẹ Jesu riẹn kpahọn siẹrẹ a da jẹ ohwo reyọ , Jihova yen durhie ohwo na .
[ 3 ] ( ẹkorota 15 ) Wọ sa mrẹ evuẹ efa vwẹ “ Questions From Readers ” rọhẹ Uwevwin Orhẹrẹ rẹ May 1 , 2007 , ọ rẹ oyibo , aruẹbe 30 - 31 .






Eshare ihwe na che “ nene ” ohwo rẹ Ju na : Igegede ri chekọ na kuomakugbe ihwo ra jẹreyọ na ga Jihova , ẹkẹvuọvo ayen nẹ ayen kerẹ inini - i , ayen ji muọghọ rẹ oghẹresan kẹ aye - en .



Ukperẹ ọtiọyen , igegede ri chekọ na vwo ẹguọnọ , ji muọghọ rẹ abavo vwọ kẹ e ra jẹreyọ na kidie ayen iniọvo rayen











“ Rẹ ayen vẹ ọye vwo ru iruo kuẹgbe na , avwanre ke rẹ ovwan nẹ , ovwan rha reyọ ẹserọphẹ rẹ Ọghẹnẹ na ghevweghe - e . ” — 2 KỌRẸNT 6 : 1 .
UNE : 75 , 74
kẹ avwanre aghọghọ ?
si avwanre kẹrẹ Ọghẹnẹ vẹ ihwo efa ?
kẹ avwanre ochọnvwe ?
Dede nẹ Jihova yen Ohwo rọ ma rho kparobọ , die yen o durhie ihwo efa vwo ruẹ ?
JIHOVA yen Ohwo rọ ma rho kparobọ .
Ọyen ma erọnvwọn eje , ẹgba vẹ aghwanre rọyen ba asa - an .
Ọke ro vwo dje ọnana kẹ Job nu , Job da ta : “ Me riẹnre nẹ wo se ru emu ejobi , o vwo ohwo ro se miovwi obo ru wo ruẹ - ẹ . ”
( Job 42 : 2 ) Jihova guọnọ ukẹcha rẹ ohwo vuọvo tavwen o ki ru obo rọ guọnọre - e .
Ẹkẹvuọvo , o dje ẹguọnọ phia ro vwo durhie ihwo efa nẹ i rhi nene ọyen wian kugbe vwọ kẹ orugba rẹ ọhọre rọyen .
Owian ọghanghanre vọ yen Jihova vwọ kẹ Jesu ?
Ọghẹnẹ ma Ọmọ rọyen , Jesu , tavwen ọ ke ma ihworakpọ vẹ erọnvwọn efa .
Jihova da rha vwẹ uphẹn kẹ Ọmọ rọyen nẹ ọ chọn ọyen uko vwọ ma erọnvwọn ri chekọ eje .
( Jọn 1 : 1 - 3 , 18 ) Ọyinkọn Pọl de si kpahen Jesu : “ Kidie oma rọye a wan ma kemu kemu ejobi , re hẹ obo odjuvwu kugbe re hẹ otọ rẹ akpọ na , emu ra mrẹ kugbe ire - jẹmrẹ owenẹ o dia obenu rẹ ekete rẹ ivie eyẹ ubrakpo re suẹn , eyẹ ihwo ride eyẹ ogangan ; obọ rọye a wa ma kemu kemu ejobi , ọye a je ma ayen kẹ . ”
( Kọlose 1 : 15 - 17 ) Ọtiọyena , Jihova kẹ Ọmọ rọyen owian ọghanghanre , ọ je vuẹ ihwo kpahọn .
Ọnana emu rẹ ọghọ dẹn !
Owian vọ yen Jihova vwọ kẹ Adam , kẹ diesorọ ?
Jihova ji durhie ihworakpọ nẹ ayen nene ọyen wian kugbe .
Kerẹ udje , ọ vwẹ uphẹn kẹ Adam nẹ o mu odẹ kẹ eranvwe na .
( Jẹnẹsis 2 : 19 , 20 ) Vwẹ ẹro roro oborẹ oma cha vwerhen Adam te fikirẹ owian nana !
Ọ nabọ fuẹrẹn eranvwe na , oborẹ ayen hepha vẹ uruemu rayen tavwen o ki mu odẹ kẹ ayen ọvuọvo .
Jihova yen ma eranvwe na , ọtiọyena ọyen ọvo rhe se mu odẹ kẹ ayen .
Ẹkẹvuọvo , ọ kẹ Adam uphẹn ro vwo mu odẹ kẹ ayen rọ diẹ odjephia rẹ obo ro vwo ẹguọnọ rẹ Adam te .
Ọghẹnẹ je kẹ Adam owian ro vwo ru akpọ na phiyọ iparadaisi .
( Jẹnẹsis 1 : 27 , 28 ) Ẹkẹvuọvo , Adam da dobọ rẹ owian rẹ ọyen vẹ Ọghẹnẹ wian ji , rọ rhe so ojaẹriọ rode vwọ kẹ vẹ emọ rọyen eje . — Jẹnẹsis 3 : 17 - 19 , 23 .
Idjerhe vọ yen ihwo efa vwo nene Ọghẹnẹ wian vwọ kẹ orugba rẹ ọhọre rọyen ?
Ọke vwọ yanran na , Ọghẹnẹ ji durhie ihwo efa nẹ i rhi nene ọyen wian kugbe .
Noa bọn okọ ro sivwinro vẹ orua rọyen ọke rẹ Oghwe na .
Mosis si emọ rẹ Izrẹl vwo nẹ otọ rẹ Ijipt .
Joshua sun emọ rẹ Izrẹl ro Otọ rẹ Uve na .
Solomọn bọn uwevwin rẹ ẹga na vwẹ Jerusalẹm .
Meri vwiẹ Jesu .
Ihwo nana vẹ efa buebun nene Jihova wian vwọ kẹ orugba rẹ ọhọre rọyen .
Iruo vọ yen avwanre vwobọ vwọ , rẹ Jihova ọvo rhe se ru jovwo ?
( Ni uhoho rẹsosuọ na . )
Nonẹna , Jihova durhie avwanre eje nẹ e ru oborẹ avwanre se ru eje vwo bicha owian rẹ Uvie na .
Idjerhe sansan yen a sa vwọ ga Ọghẹnẹ .
Dedevwo nẹ o vwo asan rẹ ẹgba avwanre ohwo ọvuọvo teri , jẹ avwanre eje se ghwoghwo iyẹnrẹn esiri rẹ Uvie na .
Jihova ọvo rhe se ru ọnana .
Ọ sa ta ota vwo rhe ihworakpọ na vwo nẹ odjuvwu rhe .
Jesu tare nẹ Jihova se ru ibiekpẹn na re da vuẹ ihwo kpahen Ovie rẹ Uvie Rọyen na .
( Luk 19 : 37 - 40 ) Ẹkẹvuọvo , Jihova kẹ avwanre uphẹn ra vwọ dia “ otu rẹ iruiruo ” rọyen .
( 1 Kọrẹnt 3 : 9 ) Pọl de si : “ Rẹ ayen vẹ ọye vwo ru iruo kuẹgbe na , avwanre ke rẹ ovwan nẹ , ovwan rha reyọ ẹserọphẹ rẹ Ọghẹnẹ na ghevweghe - e . ”
( 2 Kọrẹnt 6 : 1 ) Ọyen ọghọ rode re vwo nene Ọghẹnẹ wian kugbe .
E jẹ a mrẹ erọnvwọn evo re nẹrhẹ ọnana kẹ avwanre aghọghọ rode .
Mavọ yen Ọmọkpako rẹ Ọghẹnẹ djisẹ rẹ oborẹ oma ruro ọke ro vwo nene Ọsẹ rọyen wian kuẹgbe ?
Re vwo nene Ọghẹnẹ wian kugbe kẹ idibo rẹ Jihova omavwerhovwẹn ọkieje .
Tavwen Ọmọkpako rẹ Ọghẹnẹ ke rhe akpọ na , ọ da ta : “ Vwẹ ẹtuọhọ rẹ emama rẹ Ọrovwohwo na ọye ọ vwọ ma vwẹ . . . yi mi mudia kẹrẹ , kerẹ onotu rẹ ọwena ; mẹvwẹ kọye omavwerhovwẹ rọye kẹdẹ kẹdẹ , rọ ghọghọ vwẹ obaro rọye kọke kọke . ”
( Isẹ 8 : 22 , 30 ) Ọke rẹ Jesu vẹ Ọsẹ rọyen vwọ wian kuẹgbe , oma vwerhọn fikirẹ erọnvwọn buebun ro ruru , ọ je riẹn nẹ Jihova vwo ẹguọnọ rọyen .
Kẹ avwanre vwo ?
Owian vọ yen sa kẹ ohwo aghọghọ vwọ vrẹ re vwo yono ohwo uyota na ?
( Ni ẹkorota 7 )
Diesorọ iruo aghwoghwo na vwọ kẹ avwanre omavwerhovwẹn ?
Jesu tare nẹ omavwerhovwẹn herọ vwọ kẹ ọkokẹ kugbe ọ ra kẹre .
( Iruo Rẹ Iyinkọn Na 20 : 35 ) Ọ kẹ avwanre omavwerhovwẹn ọke ra vwọ mrẹ uyota na vughe , jẹ diesorọ oma je vwọ vwerhen avwanre siẹrẹ a da vuẹ ihwo efa kpahen uyota na ?
Kidie a mrẹ aghọghọ ro rhe ayen ọke rẹ ayen de vwo ẹruọ rẹ oborẹ Baibol na yonori , ji vwo oyerinkugbe vẹ Ọghẹnẹ .
Oma vwerhen avwanre ọke rẹ ayen de ru ewene vwẹ iroro vẹ akpeyeren rayen .
Iruo aghwoghwo na yen iruo rọ ma ghanre kparobọ rọ je kẹ avwanre omavwerhovwẹn .
Ọ nẹrhẹ igbeyan rẹ Ọghẹnẹ se vwo arhọ ri bẹdẹ . — 2 Kọrẹnt 5 : 20 .
Die yen ihwo evo ta kpahen aghọghọ rọ herọ re vwo nene Jihova wian kugbe ?
Avwanre riẹnre nẹ oma vwerhen Jihova siẹrẹ a da chọn ihwo uko vwo yono kpahọn , o ji ni ẹgbaẹdavwọn avwanre ghanghanre .
Ọnana je kẹ avwanre aghọghọ .
( Se 1 Kọrẹnt 15 : 58 . )
Marco , rọ dia Italy , da ta : “ Mi vwo aghọghọ rode kidie me riẹnre nẹ me vwẹ ẹgba me eje vwọ ga Jihova , ọ dia ohwo ọfa rẹ iruo mẹ sa chọrọ ẹro - o . ”
Ọtiọyen Franco rọ je ga vwẹ Italy je ta , ọ nẹ , “ Womarẹ Baibol na vẹ emu rẹ ẹwẹn , Jihova karophiyọ avwanre ọkieje nẹ o vwo ẹguọnọ rẹ avwanre , o ji nẹ iruo avwanre ghanghanre dede nẹ avwanre se roro nẹ ẹgbaẹdavwọn avwanre fiemu - u .
Ọna yen sorọ re vwo nene Ọghẹnẹ wian kugbe vwọ kẹ vwẹ aghọghọ , ọ je nẹrhẹ mi yeren omamọ akpọ . ”
Oka rẹ oyerinkugbe vọ yen herọ uvwre rẹ Jihova vẹ Jesu , kẹ diesorọ ?
E de nene ihwo re vwo ẹguọnọ kpahen wiowian , ọ nẹrhẹ e siẹkẹrẹ ayen .
Ka je riẹn oka rẹ ohwo rẹ ayen hepha .
Avwanre je riẹn oborẹ ayen vwọ tua vẹ obo ro se vwo te ayen obọ .
Jesu nene Jihova wian ikpe buebun .
Ẹguọnọ rẹ ayen vwo kpahen ohwohwo da rhe gan mamọ te ẹdia rẹ o rhe vwo emuvuọvo ro se gbowọphiyọ oyerinkugbe raye - en .
Jesu dje oborẹ oyerinkugbe rayen na kpẹkpẹ te , rọ vwọ ta : “ Mẹvwẹ vẹ Ọsẹ mẹ ọvuọvo . ”
( Jọn 10 : 30 ) Ayen vwo omamọ oyerinkugbe dẹn , ayen je nabọ wian kuẹgbe .
Avwanre nene Ọghẹnẹ wian kuẹgbe siẹrẹ avwanre de ghwoghwo kẹ ihwo efa , je chọn ayen uko vwọ dia igbeyan rẹ Ọghẹnẹ rere ayen se vwo vwo arhọ ri bẹdẹ .
Dedevwo nẹ Ọghẹnẹ ọvo se ruiruo nana , jẹ o dje ẹguọnọ phia ro vwo durhie avwanre nẹ e rhi nene ọyen wian kugbe .
Owian nana kẹ avwanre aghọghọ , kẹ avwanre ochọnvwe , o ji si avwanre kẹrẹ Jihova vẹ iniọvo na
Diesorọ iruo aghwoghwo na vwo si avwanre kẹrẹ Ọghẹnẹ vẹ ihwo efa ?
Jesu rẹ Jihova nẹ ọ sẹro rẹ idibo rọyen .
Diesorọ ?
Ọ da nẹrhovwo nẹ : “ Rere ayen sa vwọ dia ọvo , mrẹmrẹ kirobo rẹ avwanre hẹ ọvo na . ”
( Jọn 17 : 11 ) Avwanre nabọ vwo ẹruọ rẹ iwan iyoyovwin rẹ Ọghẹnẹ , siẹrẹ e de vwobọ vwẹ iruo aghwoghwo na , je yan nene irhi rẹ Ọghẹnẹ .
Ka sa mrẹ oboresorọ ro vwo fo ra vwọ vwẹrokere , ji nene odjekẹ rọyen .
Vwọba , e de sikẹrẹ Ọghẹnẹ , ko ji sikẹrẹ avwanre .
( Se Jems 4 : 8 . )
Avwanre ji siẹkẹrẹ iniọvo na kidie oka rẹ ebẹnbẹn rẹ avwanre hirharokuẹ , aghọghọ ra mrẹ vẹ oborẹ avwanre vwọ tua , ọvuọvo .
A wian kuẹgbe , ghọghọ kuẹgbe , ji chirakon kuẹgbe .
Octavia , rọ dia Britain , da ta : “ Re vwo nene Jihova wian kuẹgbe nẹrhẹ ovwẹ siẹkẹrẹ iniọvo na . ”
Ọ da je ta oboresorọ , kidie ọ vẹ igbeyan rọyen vwọ tua “ orọnvwọn vuọvo , ayen ji nene odjekẹ vuọvo . ”
Vwọrẹ uyota , ọtiọyen ọ je hepha kẹ avwanre .
Avwanre da mrẹ ẹgbaẹdavwọn rẹ iniọvo na rẹ ayen vwo ru ọhọre rẹ Jihova , o si avwanre kẹrẹ ayen .
Diesorọ avwanre che vwo sikẹrẹ Jihova vẹ iniọvo avwanre vwẹ akpọ kpokpọ na ?
Ẹguọnọ re vwo kpahen Ọghẹnẹ vẹ iniọvo na pha gangan asaọkiephana , jẹ ọ cha ganphiyọ vwẹ akpọ kpokpọ na .
Roro kpahen iruo rọ kẹ ohwo aghọghọ re che ru ọke yena !
E che dede ihwo ra rhọvwọn nẹ ushi ji yono ayen kpahen Jihova .
E ji che ru akpọ na phiyọ iparadaisi .
Ọnana cha kẹ avwanre aghọghọ rode ra cha vwọ wian kugbe vwẹ otọ rẹ usuon rẹ Kristi , ro che vwo ru avwanre phiyọ ihwo re gbare .
Ihworakpọ eje che sikẹrẹ ohwohwo ji sikẹrẹ Jihova kpẹkpẹkpẹ , ohwo rọ vwẹ “ obo ri kohwo kohwo ọkpokpọ guọnọre kẹ . ” — Une Rẹ Ejiro 145 : 16 .
Mavọ yen iruo aghwoghwo na vwọ dia ochọnvwe kẹ avwanre ?
Ofori ra vwọ sẹro rẹ oyerinkugbe avwanre vẹ Jihova .
Ọ pha lọlọhọ re vwo vwo uruemu vẹ iroro rẹ akpọ na kidie Eshu yen suẹn akpọ nana , avwanre je gba - a .
Ọ pha kerẹ ohwo rọ rhẹrhẹ kpo ẹbẹre rẹ ọkẹre rẹ urhie djẹ nẹ cha .
Ọkẹre na bi avwanre kpo ẹbẹre ra guọnọ ra - a .
Ọtiọyena , ọ guọnọ ẹgbaẹdavwọn ọgangan a ke sa rhẹrhẹ kpo ẹbẹre yena .
Idjerhe vuọvo na , ọ guọnọ ẹgbaẹdavwọn ọgangan a ke sa kẹnoma kẹ ọnyẹ akpọ rẹ Eshu nana .
Eriyin na , mavọ yen iruo aghwoghwo na vwọ dia ochọnvwe kẹ avwanre ?
Avwanre da ta ota kpahen Jihova vẹ Baibol na , jẹ avwanre tẹnroviẹ erọnvwọn ri fori , ọ diẹ e re cha guọghọ esegbuyota avwanre - e .
( Filipae 4 : 8 ) Iruo aghwoghwo na bọn esegbuyota rẹ avwanre gan kidie ọ nẹrhẹ a karophiyọ ive rẹ Ọghẹnẹ kugbe irhi iyoyovwin rọyen .
Ọ nẹrhẹ avwanre vwo iruemu ra guọnọre re sa sẹro avwanre vwo nẹ abọ rẹ Eshu vẹ akpọ rọyen . — Se Ẹfesọs 6 : 14 - 17 .

Ubiẹro vọ yen oniọvo ọvo vwẹ Australia vwo ni iruo aghwoghwo na ?
Avwanre sa mrẹ ochọnvwe siẹrẹ a da ghwọrọ ọke vwẹ aghwoghwo na , uyono , vẹ re vwo ruẹ erọnvwọn kẹ ihwo efa vwẹ ukoko na , kidie a rha cha mrẹ ọke vwo roro kpahen ebẹnbẹn avwanre - e .
Joel , rọ dia Australia , da ta : “ Iruo aghwoghwo na chọn vwẹ uko vwo vwo oniso rẹ oborẹ akpeyeren hepha .
Ọ nẹrhẹ ovwẹ karophiyọ ebẹnbẹn rẹ ihwo hirharokuẹ kugbe erere re me mrẹre ọke me vwọ vwẹ iji rẹ Baibol na vwo ruiruo .
Iruo aghwoghwo na nẹrhẹ mi vwo omaevwokpotọ ; ọ kẹ vwẹ uphẹn rẹ me vwọ vwẹroso Jihova vẹ iniọvo mẹ . ”
Diesorọ erhiorin rẹ avwanre vwẹ iruo aghwoghwo na vwo djephia nẹ ẹwẹn ọfuanfon rẹ Ọghẹnẹ vẹ avwanre herọ ?
Iruo aghwoghwo na je kẹ avwanre imuẹro nẹ ẹwẹn ọfuanfon rẹ Ọghẹnẹ vẹ avwanre herọ .
Kerẹ udje , vwẹ ẹro roro nẹ ọyen owian wẹn , wọ vwọ ghare ibrẹdi kẹ ihwo vwẹ ekogho wẹn .
A hwosa kẹ wẹ - ẹ , jẹ igho wẹn wọ vwọ wiowian nana .
Vwọba , ihwo buebun guọnọ ibrẹdi na - a , evo tobọ vwo utuoma kpahen owẹ kidie wo mu ibrẹdi vwo rhe ayen .
Ọke vọ wọ cha wiowian nana te ?
Vwọrẹ uyota , ofu cha fobọ dje we , ọkiọvo wo che ji owian na vwo .
Ẹkẹvuọvo , buebun rẹ avwanre ruiruo rẹ aghwoghwo na kukpe kukpe dede nẹ igho vẹ ọke avwanre yen e vwo ruo , ihwo vwẹ avwanre vwọ jehwẹ , ivun avwanre ji miovwo evo .
Ọnana djerephia nẹ ẹwẹn ọfuanfon rẹ Ọghẹnẹ yen chọn avwanre uko .
Idjerhe vọ yen iruo aghwoghwo na vwo churobọ si ọhọre rẹ Ọghẹnẹ vwọ kẹ ihworakpọ ?
Idjerhe vọ yen iruo aghwoghwo na vwo churobọ si ọhọre rẹ Jihova vwọ kẹ ihworakpọ ?
Ọghẹnẹ guọnọre nẹ ihwo dia bẹdẹ , ọhọre rọyen na weneri ọke rẹ Adam vwo ru umwemwu - u .
( Aizaya 55 : 11 ) Ọghẹnẹ vwo ọrhuẹrẹphiyotọ ro vwo si avwanre vwo nẹ umwemwu vẹ ughwu .
Vwẹ idjerhe vọ ?
Jesu rhe akpọ na rhe vwẹ arhọ rọyen vwo ze izobo .
A ke sa mrẹ erere nẹ izobo nana rhe , ofori nẹ e nyupho rẹ Ọghẹnẹ .
Ọtiọyena , Jesu yono ihwo oborẹ Ọghẹnẹ guọnọ mie ayen , ọ da je vuẹ idibo rọyen nẹ ayen vwẹrokere .
Nonẹna , avwanre de ghwoghwo ji yono ihwo kpahen oborẹ ayen vwọ dia ugbeyan rẹ Ọghẹnẹ , jẹ avwanre nene Ọghẹnẹ wian kuẹgbe vwẹ ọrhuẹrẹphiyotọ ro vwo sivwin ihwo vwo nẹ umwemwu vẹ ughwu .
Idjerhe vọ yen iruo aghwoghwo na vwo churobọ si iji rẹ Ọghẹnẹ re ma rho na ?
Avwanre da vwẹ ukẹcha kẹ ihwo vwọ mrẹ idjerhe rẹ arhọ na vughe , jẹ avwanre djephia nẹ e vwo ẹguọnọ rayen vẹ Jihova , ohwo “ rọ guọnọre nẹ ihwo na ejobi rhọre rere ayen rhi vwo erianriẹn rẹ uyota na . ”
( 1 Timoti 2 : 4 ) Ọke rẹ ohwo rẹ Farisi ọvo vwọ nọ Jesu kpahen urhi rẹ Ọghẹnẹ rọ ma rho , Jesu da ta : “ Guọnọ Ọrovwohwo Ọghẹnẹ wẹn vwẹ udu wẹn ejobi , vwẹ ẹnwẹn wẹn ejobi , kugbe iroro wẹn ejobi .
Ọnana hẹ urhi rẹsosuọ kugbe ọ rọ marho .
Ọ ro chekọ je họhọ ọnana , Guọnọ ọrivẹ wẹn kirobo wọ guọnọ oma wẹn . ”
( Matiu 22 : 37 - 39 ) Avwanre yan nene iji nana womarẹ iruo aghwoghwo na . — Se Iruo Rẹ Iyinkọn Na 10 : 42 .
Ubiẹro vọ wo vwo nẹ uphẹn re vwo ghwoghwo iyẹnrẹn esiri na ?
A mrẹ vwo dje ebruphiyọ nana - a !
Jihova kẹ avwanre owian rọ kẹ avwanre aghọghọ , ro si avwanre kẹrẹ vẹ iniọvo na , rọ je sẹro oyerinkugbe rẹ avwanre vẹ ọyen .
Iruo nana je kẹ avwanre uphẹn re vwo dje ẹguọnọ phia vwọ kẹ Ọghẹnẹ vẹ ihwo efa .
Jihova vwo idibo buebun vwẹ akpọ na , ẹdia rẹ akpeyeren rẹ avwanre fẹnẹ ohwohwo .
Ẹkẹvuọvọ avwanre davwẹngba avwanre eje vwo ghwoghwo kẹ ihwo , owenẹ avwanre ighene , emare , edafe , ivwiogbere , e ganre , yẹrẹ e vwiẹre .
Avwanre rhọnvwephiyọ ota rẹ Chantel rọ dia France , rọ vwọ ta : “ Ohwo rọ ma rho vwẹ odjuvwu vẹ akpọ na , Ọmemama rẹ erọnvwọn eje , Ọghẹnẹ rẹ oma vwerhan na , yen vuẹ vwẹ nẹ : ‘ Yanran !
Ghwoghwo !
Ghwoghwo ota mẹ vwo nẹ ubiudu wẹn rhe .
Me cha kẹ wẹ ẹgba mẹ , Ota mẹ , ukẹcha rẹ emekashe vẹ iniọvo wẹn , uyono rẹ ọkieje , kugbe odjekẹ vwẹ ọke ro fori . ’
Ọnana uphẹn rode re vwo ru oborẹ Jihova vuẹ avwanre , ji vwo nene Ọghẹnẹ avwanre wian kugbe ! ”



© 2016 Watch Tower Bible and Tract Society of Pennsylvania
3 Jihova Sere Nẹ “ Ugbeyan Mẹ ”
9 Vwẹrokere Igbeyan rẹ Jihova
Iyovwinreta nana cha bọn oyerinkugbe rẹ avwanre vẹ Jihova gan .
Vwẹ uyovwinrota ẹsosuọ , e che yono kpahen udje rẹ Ebraham .
Vwẹ ọrivẹ , e che yono kpahen udje rẹ Rutu , Hẹzikaya , vẹ Meri rọ dia oni rẹ Jesu .
14 Fuevun kẹ Jihova
20 Yono Mie Idibo rẹ Jihova re Fuevun
Vwẹ iyovwinreta nana , avwanre cha mrẹ ikuegbe rẹ Baibol na ro shekpahen Ovie Devid vẹ ihwo efa re herọ vwẹ ọke rọyen .
Udje rayen che yono avwanre obo ra sa vwọ fuevun kẹ Jihova tobọ vwẹ ọke rẹ ebẹnbẹn .
26 IKUEGBE RẸ AKPEYEREN ​ — Jihova Kẹ Vwẹ Ophikparobọ Vwẹ Ẹga Rọyen
30 Ga Jihova vẹ Aghọghọ Ọkieje
UHOHO RỌHẸ OPHARO ỌBE NA :
Vwẹ ọko re se Hétin , ihwo bọn uwevwin phiyọ enu rẹ ame , irhe yen e vwo ru ichivwo rayen , okọ yen ayen vwọ yan kpo asan sansan .
Oma vwerhen ighwoghwota 215 vẹ ekobaro 28 re ga vwẹ ikoko erha , ọke rẹ ihwo ri te 1,600 vwọ rhe Ẹkarophiyọ na vwẹ 2014
IHWO REHẸ ẸKUOTỌ NA
IGHWOGHWOTA
EKOBARO ỌKIEJE
IKUEGBE RẸ AKPEYEREN
Corwin Robison yen gbikun na
Me vuẹ ọvo usun rẹ isodje na nẹ e mu vwe phiyọ uwodi jovwo re kidie me rhọnvwe vwomaba isodje - e .
Me da nọ , “ Wọ cha rhoma mu vwe phiyọ uwodi ? ”
Ọnana yen obọ rivẹ ra vuẹ vwẹ nẹ mi kuomaba isodje rẹ United States .
E VWIẸ vwẹ vwẹ Crooksville , Ohio , rọhẹ United States ukpe rẹ 1926 .
Ọsẹ vẹ oni mẹ kpo ẹga vuọvo - o , jẹ ayen vuẹ avwanre , emọ erenren , nẹ i kpo ishọshi .
Mi kpo ishọshi rẹ Methodist .
Me vwọ hẹ ẹgbukpe 14 , olori ẹga na de ruẹse kẹ vwẹ kidie uvwre rẹ ẹgbukpe ọvo , o vwo Sunday vuọvo mi jẹ ishọshi ẹra - a .
Margaret Walker ( ohwo rivẹ nẹ obohwẹre rhe ) yen chọn vwẹ uko vwo mrẹ uyota na vughe
Vwẹ ọke yena , Oseri ri Jihova ọvo re se Margaret Walker rọ dia kẹrẹ avwanre , kọn bru oni mẹ cha , ko nene yono Baibol na .
Ẹdẹ ọvo , mi de kuomaba ayen .
Ẹkẹvuọvo , oni mẹ da djẹ vwẹ ro otafe kidie o roro nẹ me cha yanghan uyono na .
Dedena , me je kerhọ kẹ uyono na .
Ọke evo vwọ wan nu , Margaret da nọ vwẹ nẹ , “ Wọ riẹn odẹ rẹ Ọghẹnẹ ? ”
Me da kpahen kẹ nẹ , “ Kohwo kohwo riẹn rẹ ; odẹ rọyen , Ọghẹnẹ . ”
Ọ da vuẹ vwẹ nẹ , “ Reyọ Baibol wẹn wo rhie kpo Une Rẹ Ejiro 83 : 18 . ”
Mi vwo se , me da mrẹ nẹ odẹ rẹ Ọghẹnẹ , Jihova .
Ọke yena , me da djẹ ra vuẹ igbeyan mẹ nẹ , “ Ovwan de te uwevwin ovwọnvwọn na , ovwan se ọbe rẹ Une Rẹ Ejiro 83 : 18 , ovwan cha mrẹ odẹ rẹ Ọghẹnẹ . ”
Wọ sa tanẹ , iruo aghwoghwo na yen me ghwa tonphiyọ na .
Mi yono Baibol na , mi de bromaphiyame vwẹ 1941 .
Ọmọke vwọ wan nu , a da vuẹ vwẹ nẹ me vwẹrote uyono rẹ ubruwevwin .
Mi durhie oni mẹ vẹ iniọvo mẹ nẹ ayen kuomaba uyono rẹ ubruwevwin rẹ me vwẹrote na , ayen da ghene rhe .
Dedena , ọsẹ mẹ rhọnvwe kuomaba avwanre - e .
A kẹ vwẹ uphẹn rẹ ẹga sansan vwẹ ukoko na , me je reyọ ẹbe rẹ ukoko na buebun .
Ẹdẹ ọvo vwo te , ọsẹ mẹ vwọ rionbọ phiyọ ẹbe mẹ na , ọ da ta : “ Wọ mrẹ ẹbe yena eje na ?
Me guọnọre nẹ wo mu ayen nẹ uwevwin mẹ , wọ vẹ ayen se ji vrẹn nẹ uwevwin mẹ . ”
Mi de vrẹn nẹ uwevwin na kpo orere ọvo rọ kẹrẹ avwanre re se Zanesville vwẹ Ohio , jẹ ọke sansan me je kọn bru oni mẹ vẹ iniọvo mẹ ra mi vwo phiuduphiyọ ayen awọ .
Ọsẹ mẹ davwẹngba rọ vwọ dobọ rẹ oni mẹ ji , ro vwo jẹ uyono ẹra .
Ọkiọvo , ọ vwọ tua , o mi kpono rhivwin rhe uwevwin .
Ẹkẹvuọvo , oni mẹ me wan ẹchẹ rẹ obuko djẹ kpo uyono .
Me da vuẹ oni mẹ ne , “ Wo jẹ udu bru we - e .
Oma cha ghwọrọ kọ cha kpairoro vrẹ wẹ . ”
Oma da ghene ghwọrọ ọsẹ mẹ , ọ da vwẹ uphẹn kẹ oni mẹ ro vwo kpo uyono odedede .
Ọke rẹ Isikuru rẹ Iruo Ruvie Na vwọ tonphiyọ vwẹ 1943 , a da je ghare eta te vwe vwẹ ukoko mẹ .
Odjekẹ ra vwọ kẹ vwẹ vwẹ isikuru na chọn vwẹ uko vwọ dia ọwena rẹ ota .
Vwẹ 1944 , a da vuẹ vwẹ nẹ mi kuomaba isodje ọke re vwo phi Ofovwin Akpọeje II .
Mi kpo Fort Hayes vwẹ Columbus , Ohio , a da fuẹrẹn oma mẹ , mi de ji si evuẹ ra guọnọ mie vwe phiyotọ .
Me da je vuẹ ayen nẹ me cha vwomaba isodje - e .
Ayen de siobọnu uvwe .
Ẹdẹ evo vwọ wan nu , ọlọkpa ọvo da rhe uwevwin mẹ , ọ da vuẹ vwẹ nẹ , “ Corwin Robison , e juvwe rhi mu uwe . ”
Udughwrẹn ivẹ vwọ wan nu , e de mu uwe kpo aguare , obrorhiẹn na da ta : “ A da fọ kẹ vwẹ , mi cha kanre owẹ bẹdẹ bẹdẹ .
Die wo vwori wọ cha ta ? ”
Me da kpahen kẹ : “ Ọrovwovwe , mẹvwẹ jẹ oghwoghwota rẹ Ọghẹnẹ .
Mi ghwoghwo iyẹnrẹn esiri rẹ Uvie na kẹ ihwo vwẹ uwevwin rayen . ”
Obrorhiẹn na da vuẹ ihwo re vwo mu nẹ e kerhọ kẹ ẹdjọ na : “ Ọ diẹ ovwan rhi brorhiẹn sẹ ohwo nana oghwoghwota yẹrẹ ọ diẹ oghwoghwota - a .
Ovwan rhi brorhiẹn sẹ ọ rhọnvwe vwomaba isodje na yẹrẹ ọ rhọvwere - e . ”
Bẹsiẹ ibrẹro ọgban vwo te , ayen de brorhiẹn hwe vwe .
Obrorhiẹn na da tanẹ mi che kpo ekanrọ ẹgbukpe iyorin vwẹ uwodi rọhẹ Ashland , Kentucky .
Me ka dia uwodi vwẹ Columbus , Ohio , vwẹ udughwrẹn ivẹ .
Ẹdẹ ẹsosuọ , me da nẹrhovwo kẹ Jihova nẹ , “ Me cha sa dia uwodi ẹgbukpe iyorin soso rẹ .
Mi riẹn obo mi che ru - u . ”
Ọke vwo rhie , ọlọkpa na da vwẹ uphẹn kẹ vwẹ nẹ me ro otafe .
Me da yan bru ọshare ọvo ra rọ pha gbogborogbo rọ je hẹ uwodi na , ọke rọ vwọ wan ovakpo nẹ otafe .
Ọ da nọ vwẹ nẹ , “ Die mu we rhe etinẹ ? ”
Me da vuẹ nẹ , “ Mẹvwẹ Oseri ri Jihova . ”
Ọ da ta : “ Eyẹẹ , kẹ die wo ruẹ vwẹ etinẹ ? ”
Me da vuẹ nẹ , “ Kidie Iseri ri Jihova kpo ofovwin re hwe ihwo - o . ”
Ọ da ta nẹ , “ E mu we phiyọ uwodi kidie wọ rhọnvwe hwe ihwo - o .
Jẹ e mu ihwo efa phiyọ etinẹ kidie ayen hwe ihwo .
Ọhọ tobọ herọ ? ”
Me da ta : “ Kakaka . ”
Ọ da vuẹ vwẹ nẹ , “ Me ghwọrọ ẹgbukpe 15 vwẹ uwodi ọvo , etiyin mi de se ẹbe ovwan evo . ”
Mi vwo nyo ota yena , me da nẹrhovwo , “ Jihova , biko chọn vwẹ uko vwọ dia ugbeyan rẹ ọshare nana . ”
Ugege yena , ọshare nana re se Paul na , da ta : “ Ihwo nana rehẹ uwodi na de djobọte we , wo mi kperi se vwe .
Me cha chọn vwe uko . ”
Ọtiọyena , vwẹ ọke me ghwọrọ vwẹ uwodi na , mi vwo ebẹnbẹn vuọvo vẹ ihwo 50 rehẹ uwodi na - a .
Mẹvwẹ ọvo usun rẹ iniọvo re mu phiyọ uwodi vwẹ Ashland , Kentucky kidie avwanre rhọnvwe phi ofovwi - in
Ọke re vwo mu vwe kpo uwodi rọhẹ Ashland , me da mrẹ iniọvo efa vwẹ oboyin .
Ayen vwẹ ukẹcha kẹ vwẹ vẹ ihwo efa vwo sikẹrẹ Jihova .
Iniọvo na ghare isese rẹ Baibol rẹ udughwrẹn na kẹ avwanre , avwanre ji muegbe rẹ enọ vẹ ẹkpahọnphiyọ vwọ kẹ emẹvwa na .
A rhuẹrẹ ehwa nene ubruwevwin avwanre hepha na .
O vwo oniọvo ro ru ọrhuẹrẹphiyotọ rẹ asan re che ghwoghwo .
Ọ me vuẹ vwẹ nẹ , “ Robison , wẹ yen che ghwoghwo kẹ ehwa yena vẹ ọyena .
Ohwo ro vwo ehwa yena ọyen wo che ghwoghwo kẹ .
Vwo imuẹro nẹ wo ghwoghwo kẹ o ki nẹ etiyin . ”
Ọnana yen ọrhuẹrẹphiyotọ rẹ avwanre vwori vwọ kẹ iruo aghwoghwo na .
Ofovwin Akpọeje II dobọji vwẹ 1945 , jẹ me je dia uwodi na te ọmọke ọvo .
Me ro ẹnwan kpahen orua mẹ kidie ọsẹ me vuẹ vwẹ nẹ , “ Mi de se si we no , ihwo ichekọ na cha dia obẹnbẹ - ẹn . ”
Mi vwo nẹ uwodi nu , orọnvwọn ọvo de gbevwunu .
Ihwo ighwrẹn vwẹ orua mẹ kpo uyono re , oniọvo mẹ ọvo rọ dia ọmọtẹ ji bromaphiyame re , dede nẹ ọsẹ mẹ mu kpahen ayen .
Me hẹ iruo aghwoghwo na vẹ Demetrius Papageorge , oniọvo ra jẹreyọ , rọ ton ẹga rẹ Jihova phiyọ vwẹ 1913
Ọke rẹ Ofovwin rẹ Korea vwọ tonphiyọ vwẹ 1950 , a da rhoma vuẹ vwẹ nẹ mi kuomaba isodje na .
A da je rhoma mu uvwe kpo Fort Hayes .
Ọke ra vwọ davwen ovwẹ ni nu , ọlọkpa ọvo da vuẹ vwẹ nẹ , “ Wọ wanre mamọ . ”
Me da ta : “ Oyoma , jẹ mi che kuomaba isodje - e . ”
Me da ta eta re si phiyọ 2 Timoti 2 : 3 , me da vuẹ nẹ , “ Mẹvwẹ isodje rẹ Kristi . ”
Ro vwo fotovwin kreki nu , ọ da tanẹ , “ Wọ sa yanran . ”
O rhe kri - i , mi de kpo omẹvwa rẹ ihwo re guọnọ kpo Bẹtẹl vwẹ ọghwẹkoko vwẹ Cincinnati , Ohio .
Oniọvo Milton Henschel da vuẹ avwanre nẹ a guọnọ iniọvo eshare vwẹ Bẹtẹl .
Mi de si yanran , e de se vwe .
Vwẹ August 1954 , me da ton iruo phiyọ vwẹ Bẹtẹl rọhẹ Brooklyn , etiyin me hepha rhi te nonẹna .
Mi ruiruo buebun vwẹ Bẹtẹl .
Vwẹ ikpe buebun , me wian vwẹ ijini re de chere ame rọhẹ asan ra da teyen ẹbe vẹ ofisi sansan , me wian vwẹ asan re de ruẹ ẹbẹre sansan rẹ ijini , me je rhuẹrẹ isiaphrẹ .
Me je wian vwẹ Eguan rẹ Omẹvwa rehẹ New York City .
Me vwẹrote ijini re de chere ame rọhẹ ofisi sansan vwẹ Bẹtẹl rọhẹ Brooklyn
Ọrhuẹrẹphiyotọ sansan re ruẹ vwẹ Bẹtẹl kẹ vwẹ omavwerhovwẹn . Kerẹ isese rẹ ọbe rẹ kẹdẹ kẹdẹ , uyono rẹ ọbe rẹ Uwevwin Orhẹrẹ , kugbe iruo rẹ aghwoghwo na .
Wo de roro , enana erọnvwọn ro fori nẹ orua sansan rẹ Iseri ri Jihova ru ọkieje .
Orua de se se ọbe rẹ kẹdẹ kẹdẹ , ru Ẹga Orua , kpo uyono ji vwobọ vwẹ iruo aghwoghwo na kuẹgbe , ọnana cha chọn ayen uko vwo sikẹrẹ Jihova .
Mi vwo igbeyan buebun vwẹ Bẹtẹl kugbe ukoko na .
Evo iniọvo ra jẹreyọ , ayen ji kpo odjuvwu re .
Efa diẹ e ra jẹreyọ - ọ .
Idibo rẹ Jihova eje gbare - e , ji te ihwo re ga vwẹ Bẹtẹl .
Me vẹ oniọvo de vwo ẹghwọ , me davwẹngba vwọ rhuẹrẹ ota na .
Mi roro kpahen oborẹ ọbe rẹ Matiu 5 : 23 , 24 tare nẹ e ru siẹrẹ ẹghwọ da herọ .
Ọ ghwa lọhọ ra vwọ tanẹ , “ Wọ ghwọ - ọ , ” jẹ ota nana yen rhuẹrẹ ẹghwọ buebun .
Asaọkiephana , ọ pha bẹnbẹn mi vwo ruiruo aghwoghwo rẹ nẹ uwevwin kpo uwevwin fikirẹ ọghwo , ẹkẹvuọvo , me je dobọji - i .
Mi yono emerha rẹ Mandarin Chinese , ọ je kẹ vwẹ omavwerhovwẹn me vwọ ta ota kẹ ihwo rẹ China .
Urhiọke evo , mi phi imagazini ri te 30 yẹrẹ 40 phiyọ ada .
Mi ghwoghwo ota kẹ ihwo rẹ China vwẹ Brooklyn , New York
Mi vwo orhivwinbrura ọvo vwẹ China !
Ẹdẹ ọvo , ọmọtẹ ọvo rọ shẹ emamọ da hwẹ kẹ vwẹ .
Me da je hwẹ kẹ , me da vwẹ ọbe rẹ Uwevwin Orhẹrẹ vẹ Awake !
rẹ Chinese vwọ kẹ .
Ọ reyọ ayen , ọ da vuẹ vwẹ nẹ odẹ rọyen Katie .
Nẹ ọke yena yanran , Katie da mrẹ vwẹ , kọ nabọ nene uvwe ta ota .
Mi yoniro edẹ rẹ oyibo rẹ emamọ vẹ ifọn rọ shẹ na .
Mi ji dje ẹkpo sansan rẹ Baibol na vwọ kẹ , ọ da je reyọ ọbe re se Bible Teach na .
Udughwrẹn evo vwọ wan nu , me rha mrẹ ọmọtẹ na ọfa - a .
Emeranvwe evo vwọ wan nu , me da vwẹ imagazini vwọ kẹ ọmọtẹ ọfa rọ je shẹ erọnvwọn , ọ da reyọ ayen .
Udughwrẹn rọ vwọ kpahọn , ọ da kẹ vwẹ ifonu rọyen nẹ , “ Ohwo ọvo vwẹ China guọnọ ta ota kẹ wẹ . ”
Me da ta : “ Mi riẹn ohwo vuọvo vwẹ China rẹ . ”
Jẹ ọ kẹ vwẹ ifonu na ghene , ọke me vwọ reyọ me da tanẹ , “ Hẹlo , ọnana Robison . ”
Ohwo na da tanẹ , “ Robby , ọnana Katie .
Mi rhivwin kpo China re . ”
Me da ta : “ China ? ”
Katie da kpahen nẹ , “ E .
Robby , wo vughe ọmọtẹ rọ kẹ wẹ ifonu na ?
Ọyen oniọvo mẹ .
Wo yono uvwe erọnvwọn buebun .
Biko ji yono oniọvo mẹ na . ”
Me da ta : “ Katie , me cha davwẹngba mẹ .
Wẹ kobiruo wọ vwọ vuẹ vwẹ asan wọ hepha . ”
Me da ta ota kẹ oniọvo rẹ Katie na , o rhe kri - i , o de ji vrẹn nẹ orere na .
E jẹ emetẹ nana yono kpobarophiyọ kpahen Jihova kasan kasan rẹ ayen hepha asaọkiephana .
Ẹgbukpe 73 yen me ga Jihova re , oma vwerhen ovwẹ nẹ mi vwobọ vwẹ ofovwi - in , me je sẹro rẹ ọyọnregan mẹ vwẹ uwodi .
Oniọvo mẹ je vuẹ vwẹ nẹ ọyọnregan mẹ ọke rẹ ọsẹ avwanre vwo mu kpahen ovwẹ kẹ ayen uduefiogbere .
Ukuotọ rọyen , oni mẹ vẹ iniọvo mẹ esan de bromaphiyame .
Uruemu rẹ ọsẹ mẹ de ji wene , o ji kpo uyono evo o ki ghwu .
Ọ da dia ọhọre rẹ Ọghẹnẹ , me cha rhoma mrẹ ihwo rẹ orua vẹ igbeyan mẹ ri ghwuru vwẹ akpọ kpokpọ na .
Vwẹ ẹro roro omavwerhovwẹn rọ cha dia ọke rẹ avwanre vẹ ihwo re vwo ẹguọnọ kpahen da cha ga Jihova bẹdẹ bẹdẹ !
* — Ni eta rehẹ obotọ na .
Ọke re vwo muegbe rẹ ọbe nana , Corwin Robison de ghwu , ọ fuevun te oba .
Wẹ , Izrẹl , odibo mẹ , Jekọp , re me jẹreyọ na , uvwiẹ rẹ Ebraham , ugbeyan mẹ . ” — AIZAYA 41 : 8 .
UNE : 91 , 22
Mavọ yen erianriẹn vẹ oborẹ Ebraham rhiẹromrẹ nẹrhẹ esegbuyota rọyen gan ?
Die yen Ebraham ruru vwo ru oyerinkugbe rọyen vẹ Jihova gan ?
Mavọ wọ sa vwọ vwẹrokere Ebraham vwọ bọn oyerinkugbe wẹn vẹ Jihova gan ?
1 , 2 . ( a ) Mavọ yen avwanre vwọ riẹn nẹ ihworakpọ sa dia igbeyan rẹ Ọghẹnẹ ?
( b ) Die yen e che yono vwẹ uyovwinrota nana ?
VWO nẹ ọke re vwo vwiẹ avwanre re te ọke rẹ ughwu , avwanre guọnọ nẹ e vwo ẹguọnọ kpahen avwanre .
Ihworakpọ guọnọ oyerinkugbe rọ nabọ kpẹkpẹ re mu kpahen ẹguọnọ , ọ dia ẹguọnọ rẹ eya gbẹ eshare ọvo - o .
Ẹkẹvuọvo , ẹguọnọ rẹ Jihova yen avwanre ma guọnọ kparobọ .
Ihwo buebun roro nẹ e che se vwo omamọ rẹ oyerinkugbe vẹ Ọghẹnẹ - ẹ , kidie ọyen ohwo rẹ ẹwẹn ọyen ji me vwẹgba .
Jẹ avwanre riẹn uyota na !
Baibol na vuẹ avwanre kpahen ihwo re dia igbeyan rẹ Ọghẹnẹ .
Ofori nẹ a vwẹrokere udje rayen .
Diesorọ ?
Kidie oyerinkugbe rẹ avwanre vẹ Ọghẹnẹ yen obo re ma ghanre vwẹ akpeyeren .
Ọtiọyena , e jẹ e yono kpahen udje rẹ Ebraham .
( Se Jems 2 : 23 . )
Mavọ yen ọ vwọ dia ugbeyan rẹ Ọghẹnẹ ?
E mu oyerinkugbe rẹ Ebraham vẹ Ọghẹnẹ vwori kpahen esegbuyota , kọyensorọ e vwo se nẹ , “ ọsẹ rẹ ayen ejobi ri segbuyota . ”
( Rom 4 : 11 ) Wo che vwo yono kpahen udje rọyen na , nọ oma wẹn , ‘ Mavọ me sa vwọ vwẹrokere esegbuyota rẹ Ebraham rere me vwọ bọn oyerinkugbe mẹ vẹ Jihova gan ? ’
3 , 4 . ( ( a ) Die wo rorori nẹ ọ sa dia ọdavwini rọ ma rho rẹ Ebraham rhiẹromrẹ ? ( b ) Diesorọ Ebraham vwo vwo owenvwe rọ vwọ vwẹ Aizik vwo ze izobo ?
Vwẹ ẹro roro ọke rẹ Ebraham rọhẹ omarẹ ẹgbukpe 125 vwo yerẹn ugbenu ọvo ememerha .
( Ni eta rẹ odjefiotọ . )
Ọmọ rọyen , Aizik , rọhẹ omarẹ ẹgbukpe 25 yan nene .
Aizik mu irhe , Ebraham da rha yọnrọn aphia vẹ utuerhanre .
Oyan nana yen ma bẹn vwẹ akpeyeren rẹ Ebraham .
Ọ diẹ fikirẹ ọghwo - o , kidie oma rọyen je gan .
Ukperẹ ọtiọyen , oyan na bẹnrẹ mamọ kidie Jihova vuẹrẹ nẹ ọ vwẹ ọmọ rọyen vwo ze izobo ! — Jẹnẹsis 22 : 1 - 8 . ỌKE RỌ VWỌ HẸ UR RỌ VWỌ YAN KPO KENAN
Jihova chochọ rẹ Ebraham vẹ Sera ọke rẹ ayen vwọ yanran
AKPEYEREN RỌYEN VWẸ KENAN
Ebraham nyupho , ọ da yanvwe eshare rehẹ uwevwin rọyen eje
Jihova vwo odirin rọ vwọ kerhọ kẹ ọdavwẹ rẹ Ebraham vwo kpahen Sodọm
Jihova de ruo rere Ebraham vẹ Sera se vwo vwiẹ ọmọ
Ebraham vwo esegbuyota , o de vwo owenvwe rọ vwọ vwẹ Aizik vwo ze izobo
Ebraham de “ ghwu ọ ghworo hẹrẹn hẹrẹn , ọmanre rọ mrẹ ikpe buebu ”
Ọ sa dianẹ ọnana yen ọdavwini rọ ma rho kparobọ rẹ Ebraham rhiẹromrẹ .
Ihwo evo ke tanẹ ọyen umwemwu rẹ Ọghẹnẹ vwọ vuẹ Ebraham nẹ ọ reyọ ọmọ rọyen vwo ze izobo .
Efa ke rha tanẹ Ebraham vwo ẹguọnọ kpahen ọmọ rọyen na - a , kọyensorọ , ọ vwọ rhọnvwe nẹ ọ cha reyọ vwo ze izobo .
Ihwo ta oka rẹ eta tiọyen kidie ayen vwo esegbuyota - a , ayen je riẹn oborẹ uvi rẹ esegbuyota mudiaphiyọ yẹrẹ obo ro se mu ohwo vwo ru - u .
( 1 Kọrẹnt 2 : 14 - 16 ) Ẹkẹvuọvo , Ebraham nyupho rẹ Ọghẹnẹ kidie o vwo uvi rẹ esegbuyota .
Ọ riẹnre nẹ Jihova cha sa vuẹ nẹ o ru orọnvwọn rọ sa so ọmiaovwẹ ri bẹdẹ vwọ kẹ - ẹ .
Ebraham riẹnre nẹ o de nyupho rẹ Jihova , o che bruba kẹ vẹ ọmọ rọyen .
Die yen Ebraham guọnọre o se vwo vwo esegbuyota ọgangan ?
Ọ guọnọ erianriẹn vẹ aghwanre re yono nẹ oborerhiẹromrẹ .
Idjerhe vọ yen ọ sa vwọ dianẹ Ebraham vwo yono kpahen Jihova ? Mavọ yen erianriẹn nana djobọte wan ?
Erianriẹn .
Orere rẹ Ur yen Ebraham dia ghwanre .
Ihwo rehẹ asan na ga edjọ , ọtiọyen ji te ọsẹ rọyen .
( Joshua 24 : 2 ) Kẹ mavọ yen Ebraham vwọ riẹn kpahen Jihova ?
Baibol na djere nẹ Shem rọ dia ọmọ rẹ Noa , ọyen omoni rẹ Ebraham .
Ọ diarọ duvwun ọke rẹ Ebraham vwo te ẹgbukpe 150 .
Shem ọyen ohwo ro vwo esegbuyota ọgangan , ọtiọyena ọ sa dianẹ ọ vuẹ imoni rọyen kpahen Jihova .
Ọ sa dianẹ idjerhe nana yen Ebraham vwọ riẹn kpahen Jihova .
Oborẹ Ebraham yonori nẹrhẹ o vwo ẹguọnọ kpahen Jihova , erianriẹn nana chọn rọ uko vwọ bọn esegbuyota rọyen gan .
6 , 7 .
Mavọ yen oborẹ Ebraham rhiẹromrẹ bọn esegbuyota rọyen gan ?
Obo ro rhiẹromrẹ .
Mavọ yen Ebraham vwo vwo aghwanre rọ bọn esegbuyota rọyen gan ?
Ihwo evo ke tanẹ iroro djobọte ohwo , o mi rhe mu ohwo na vwo ru orọnvwọn .
Oborẹ Ebraham yonori djobọte ubiudu rọyen , ọ da nẹrhẹ o muọghọ okokodo kẹ “ Ọrovwohwo Ọghẹnẹ ro Me Kpenu nure , ọ rọ ma odjuvwu vẹ akpọ . ”
( Jẹnẹsis 14 : 22 ) Baibol na se ohwo ro muọghọ okokodo tiọna , ohwo rọ “ djẹ oshọ ” rẹ Ọghẹnẹ .
( Hibru 5 : 7 ) Re se vwo nene Ọghẹnẹ vwo omamọ oyerinkugbe , ofori nẹ e vwo oshọẹdjẹ rọyen .
( Une Rẹ Ejiro 25 : 14 ) Uruemu nana yen mu Ebraham vwo nyupho rẹ Jihova .
Ọghẹnẹ vuẹ Ebraham vẹ Sera nẹ ayen vrẹn nẹ uwevwin rayen vwẹ orere rẹ Ur vwo kpo ẹkuotọ ọrhorha .
Ayen kpakore , ayen ke je cha dia utughe vwẹ akpeyeren rayen ejobi .
O brorhiẹn ro vwo nyupho rẹ Jihova dedevwo nẹ ọ riẹnre nẹ imuoshọ cha dia .
Ọghẹnẹ bruba kẹ , je chochọ rọyen kidie o nyupho rọyen .
Kerẹ udje , ọ vrẹ obọvo rẹ Jihova sẹro rẹ Ebraham vẹ Sera ọke re vwo mu aye rọyen ro vwo erhuvwu mie , arhọ rọyen je vwọ hẹ ẹdia rẹ imuoshọ .
( Jẹnẹsis 12 : 10 - 20 ; 20 : 2 - 7 , 10 - 12 , 17 , 18 ) Obo ro rhiẹromrẹ na nẹrhẹ esegbuyota rọyen gan .
Mavọ yen e se vwo vwo erianriẹn vẹ aghwanre rọ cha bọn oyerinkugbe avwanre vẹ Jihova gan ?
Avwanre sa dia igbeyan rẹ Jihova ?
E , aphro herọ - ọ !
Kerẹ Ebraham , ofori nẹ e yono kpahen Jihova .
Avwanre se ji vwo erianriẹn vẹ aghwanre ra guọnọre .
Nonẹna , evuẹ rẹ avwanre vwori bun vrẹ ọ rẹ Ebraham .
( Daniẹl 12 : 4 ; Rom 11 : 33 ) Baibol na vọnre vẹ erianriẹn rẹ Ohwo “ rọ ma odjuvwu vẹ akpọ . ”
Erianriẹn nana mu avwanre vwo vwo ẹguọnọ rẹ Jihova , ọ je chọn avwanre uko vwo muọghọ okokodo vwọ kẹ .
Ẹguọnọ vẹ ọghọ kọyen mu avwanre vwo nyupho rọyen .
Ọtiọyena , kẹ avwanre mrẹ ochọnvwe vẹ ebruphiyọ rọyen , ọnana kẹ avwanre aghwanre rọ bọn esegbuyota avwanre gan .
A da ga Jihova vọnvọn , ka cha mrẹ evunvọnvwẹ , ufuoma kugbe aghọghọ .
( Une Rẹ Ejiro 34 : 8 ; Isẹ 10 : 22 ) Erianriẹn vẹ aghwanre rẹ avwanre vwo buẹnphiyọ yen , oyerinkugbe rẹ avwanre vẹ ọyen kọ cha ganphiyọ .
9 , 10 . ( a ) Die yen a guọnọre e ki se vwo omamọ rẹ oyerinkugbe ?
( b ) Die yen djerephia nẹ Ebraham ni oyerinkugbe rọyen vẹ Ọghẹnẹ ghanghanre , o de ji ruo gan ?
Omamọ rẹ oyerinkugbe pha kerẹ orọnvwọn rọ pha ghanghanre .
( Se Isẹ 17 : 17 . )
Ọ fẹnẹ orọnvwọn ọghanghanre ra vwọ rhuẹrẹ uwevwin , ọ pha kerẹ ododo ro vwo erhuvwu rọ guọnọ ame vẹ ẹroevwote ọ sa vwọ rho .
Ebraham vwẹ ẹro ọghanghanre vwo ni oyerinkugbe rọyen vẹ Ọghẹnẹ , ọtiọyena , kọ sẹro rọyen .
Mavọ yen o se vwo ruo ?

Ebraham djoshọ rẹ Ọghẹnẹ , o ji nyupho rọyen ọkieje .
Kerẹ udje , rẹ ọ vẹ orua kugbe idibo rọyen vwo kpo Kenan , ọkieje yen o vwo nene odjekẹ rẹ Jihova vwẹ orhiẹn - ebro rọyen eje .
Ẹgbukpe ọvo tavwen e ki vwiẹ Aizik , ọke rẹ Ebraham vwọ hẹ ẹgbukpe 99 , Jihova da vuẹ nẹ ọ yanvwe eshare rehẹ uwevwin rọyen eje .
O vwo ẹwẹn ivivẹ kpahen oborẹ Jihova vuẹrẹ na , gbanẹ o hworo ona rọ vwọ sen iji rẹ Ọghẹnẹ vwọ kẹ na ?
Ẹjo , ọ vwẹroso Jihova , o de ru ọtiọyen “ ẹdẹ yena ọvuọvo na . ” — Jẹnẹsis 17 : 10 - 14 , 23 .
Diesorọ ẹwẹn rẹ Ebraham vwo kpokpo kpahen Sodọm vẹ Gomora , kẹ mavọ yen Jihova chọn rọ uko ?
Oyerinkugbe rẹ Ebraham vẹ Ọghẹnẹ da rhe gan kidie o nyupho rẹ Jihova ọkieje tobọ vwẹ erọnvwọn itete .
O niro nẹ ọ sa vuẹ kemu kemu , ọ tobọ nọ Jihova enọ ri kpokpo ẹwẹn rọyen .
Kerẹ udje , ọke rẹ Jihova vwọ tanẹ ọ cha ghwọrọ orere rẹ Sodọm vẹ Gomora , ọnana de kpokpo ẹwẹn rẹ Ebraham .
Diesorọ ?
Oshọ muo nẹ a cha ghwọrọ omamọ rẹ ihwo vẹ erharhe kugbe .
Ọ sa dianẹ o roro kpahen ọmọ - oniọvo rọyen re se Lọt vẹ orua rọyen re dia Sodọm .
Ebraham vwẹroso Jihova , “ Obrorhiẹ rẹ akpọ na , ” ọtiọyena , kọ vuẹrẹ kpahen obo ri kpokpo ẹwẹn rọyen .
Jihova vwo odirin rẹ ugbeyan rọyen , o de dje kẹ nẹ ọyen Ohwo vẹ arodọnvwẹ .
Jihova djere phephẹn nẹ o che sivwin omamọ rẹ ihwo vwẹ ọke rẹ oghwọrọ na . — Jẹnẹsis 18 : 22 - 33 .
12 , 13 . ( a ) Idjerhe vọ yen erianriẹn vẹ oborẹ Ebraham rhiẹromrẹ chọn rọ uko ?
( b ) Die yen djerephia nẹ Ebraham vwẹroso Jihova ?
Vwọrẹ uyota , erianriẹn vẹ oborẹ Ebraham rhiẹromrẹ , chọn rọ uko vwo ru oyerinkugbe rọyen vẹ Jihova gan .
Kọyensorọ , ọke rẹ Jihova vwọ vuẹ nẹ ọ reyọ ọmọ rọyen vwo ze izobo , ọ riẹnre nẹ ọ sa vwẹroso Jihova kidie ọyen ohwo vẹ odirin , arodọnvwẹ , rọ je sẹro rẹ ihwo rọyen .
Ọ nabọ vwo imuẹro nẹ Jihova cha sa dia orumwemwu kpregede - e !
Diesorọ a vwọ ta ọtiọyen ?
Tavwen Ebraham ke yanjẹ idibo rọyen vwo , ọ da vuẹ ayen : “ We mudia etinẹ kẹrẹ ẹkẹtẹkẹtẹ na ; mẹvwẹ vẹ ọmọ na ke yanran kpo oboyi kpo ẹga rere avwanre ki rhivwi bru ovwan rhe . ”
( Jẹnẹsis 22 : 5 ) Die yen ota nana mudiaphiyọ ?
Rọ vwọ riẹn nẹ ọ ra vwẹ Aizik vwo ze izobo na , kẹ o gun efian kẹ idibo rọyen nẹ Aizik che rhivwin rhe ?
Ẹjo .
Baibol na tare nẹ Ebraham riẹnre nẹ Jihova sa kpare Aizik nẹ ughwu .
( Se Hibru 11 : 19 . )
Ebraham riẹnre nẹ Jihova yen vwẹ ẹgba vwọ kẹ vẹ Sera rẹ ayen se vwo vwiẹ ọmọ na dede nẹ ayen ghwore .
( Hibru 11 : 11 , 12 , 18 ) Ọtiọyena , ọ riẹnre nẹ o vwo orọnvwọn rọ bẹn Jihova eruo - o .
Ebraham riẹn obo re cha phia ẹdẹ yena - a .
Jẹ o vwo esegbuyota nẹ Jihova sa kpare ọmọ rọyen nẹ ughwu rere ive rọyen eje se vwo rugba .
Kọyensorọ e vwo se Ebraham “ ọsẹ rẹ ayen ejobi ri segbuyota . ”
Ebraham vẹ Sera yono kpahen Jihova , ayen da je ga
Egbabọse vọ yen wo hirharokuẹ vwẹ ẹga rẹ Jihova , kẹ mavọ yen udje rẹ Ebraham sa vwọ chọn wẹ uko ?
Nonẹna , Jihova guọnọre nẹ a vwẹ emọ avwanre vwo ze izobo - o , ẹkẹvuọvo ọ guọnọre nẹ e nyupho rọyen .
Ọkiọvo , ọ sa dianẹ avwanre ghwe vwo ẹruọ rẹ oboresorọ a vwọ yan nene iji rọye - en , yẹrẹ e se no nẹ e gan nọ .
Ọ dia ọtiọyen kẹ wẹ jovwo re ?
Iruo aghwoghwo na pha gangan vwọ kẹ ihwo evo .
Ọ sa dianẹ oma vo ayen , kẹ ayen mrẹ bẹnbẹn rẹ ayen vwọ ta ota kẹ erhorha .
Oshọ mu efa nẹ a cha vwẹ ayen jehwẹ vwẹ isukuru yẹrẹ iruo .
( Eyanno 23 : 2 ; 1 Tẹsalonaika 2 : 2 ) A da vuẹ wẹ nẹ wo ru orọnvwọn rọ pha bẹnbẹn , roro kpahen esegbuyota vẹ uduefiogbere rẹ Ebraham .
Avwanre de roro kpahen eya vẹ eshare re fuevun vwẹ Baibol na , o che mu avwanre vwọ vwẹrokere ayen ji sikẹrẹ Jihova , rọ dia Ugbeyan avwanre . — Hibru 12 : 1 , 2 .
Ebraham nyupho rẹ Ọghẹnẹ o de vrẹn nẹ Ur



Diesorọ a sa vwọ tanẹ Ebraham viẹ diekpọvwẹ - ẹ kidie nẹ o nyupho rẹ Jihova ?



Ebraham viẹ diekpọvwẹ kidie nẹ o nyupho rẹ Jihova ?
Baibol na tare nẹ , “ o de ghwu ọ ghworo hẹrẹn hẹrẹn , ọmanre rọ mrẹ ikpe buebu . ”
( Jẹnẹsis 25 : 8 ) Ọke rọ vwọ hẹ ẹgbukpe 175 , oma vwerhen Ebraham kpahen akpeyeren rọyen .
Diesorọ ?
Kidie oyerinkugbe rọyen vẹ Jihova yen ma ghanre vwọ kẹ .
Ẹkẹvuọvo , Baibol vwọ tanẹ Ebraham ọyen “ ọmanre rọ mrẹ ikpe buebu ” na , ọ diẹ a vwerọ tanẹ o rhe vwo owenvwe rọ vwọ dia vwẹ akpọ rọ cha na - a .
Die yen cha kẹ Ebraham omavwerhovwẹn vwẹ Iparadaisi na ?
Baibol na tare nẹ Ebraham “ rhẹro rẹ orere ro jẹ uchivwo evwo , ohwo rọ bọnrọ kugbe ọ rọ fanrọ kẹ Ọghẹnẹ . ”
( Hibru 11 : 10 ) O vwo imuẹro nẹ ọ cha mrẹ orere na ẹdẹ ọvo , rọ dia Uvie rẹ Ọghẹnẹ , ro che sun akpọ na .
Ọ cha ghene mrẹ !
Vwẹ ẹro roro oborẹ oma cha vwerhen Ebraham te rọ cha vwọ dia iparadaisi , ji ru oyerinkugbe rọyen vẹ Jihova gan .
Oma cha vwerhọn rọ cha vwọ riẹn nẹ esegbuyota rọyen vwẹ ukẹcha kẹ idibo rẹ Ọghẹnẹ vwẹ ikpe buebun !
Ọke yena kọ cha riẹn nẹ izobo rọ guọnọ ze vwẹ Ugbenu rẹ Moriah na mudiaphiyọ orọnvwọn rọ pha rhuarho .
( Hibru 11 : 19 ) Kọ cha riẹn nẹ ọmiaovwẹ ro rhiẹromrẹ ọke rọ cha vwọ vwẹ Aizik ze izobo chọn ihwo buebun uko vwọ riẹn ọmiaovwẹ rẹ Jihova ji rhiẹromrẹ ọke rọ vwọ vwẹ Ọmọ rọyen , Jesu Kristi vwo ru izobo rẹ ọtanhirhe .
( Jọn 3 : 16 ) Udje rẹ Ebraham na chọn avwanre uko vwo vwo ọdavwaro kpahen izobo rẹ ọtanhirhe na , rọ dia odjephia rẹ ẹguọnọ rọ ma rho kparobọ !
Die yen orhiẹn - ebro wẹn asaọkiephana , kẹ die yen e che yono vwẹ uyovwinrota rọ vwọ kpahen ọnana ?
E jẹ avwanre eje brorhiẹn ra vwọ vwẹrokere esegbuyota rẹ Ebraham .
Avwanre je guọnọ erianriẹn vẹ aghwanre .
A cha mrẹ ebruphiyọ vẹ ochọnvwe rẹ Jihova siẹrẹ e de yono kpahọn ji nyupho rọyen ọkieje .
( Se Hibru 6 : 10 - 12 . )
E jẹ Jihova dia Ugbeyan rẹ avwanre bẹdẹ bẹdẹ !
Vwẹ uyovwinrota rọ vwọ kpahen ọnana , e che yono kpahen igbeyan rẹ Ọghẹnẹ erha re je fuevun .
[ 1 ] ( ẹkorota 3 ) Ebram vẹ Serai , ọyen odẹ re vwo se Ebraham vẹ Sera ọke ẹsosuọ .
Ẹkẹvuọvo , vwevunrẹ uyovwinrota nana , avwanre cha vwẹ odẹ rẹ Jihova vwo se ayen ukuko na vwo ruiruo .
Ra vwọ dia ugbeyan rẹ Ọghẹnẹ , ofori nẹ a nabọ vughe .
Avwanre vwo yono kpahen Jihova na , avwanre ki che dje ẹguọnọ vẹ ọghọ okokodo vwọ kẹ .
Ọnana che mu avwanre vwọ vwẹrosuọ ji nyupho rọyen .
A da bọn oyerinkugbe rẹ avwanre vẹ Jihova gan ọkieje , ka sa dia igbeyan rọyen bẹde
“ Ugbeyan rẹ Ọrovwohwo eye ihwo re djẹ oshọ rọye ” — UNE RẸ EJIRO 25 : 14 .
UNE : 106 , 118
Die yen avwanre se yono nẹ oyerinkugbe rẹ Rutu vẹ Ọghẹnẹ rhe ?
Die yen nẹrhẹ Ovie Hẹzikaya vẹ Jihova dia omamọ rẹ igbeyan ?
Iruemu rẹ Meri vọ yen nẹrhẹ ọ dia ugbeyan rẹ Jihova ?
1 - 3 . ( a ) Diesorọ avwanre vwo vwo imuẹro nẹ avwanre sa dia ugbeyan rẹ Ọghẹnẹ ?
( b ) Ihwo vọ yen e che yono kpahen vwevunrẹ uyono nana ?
VWẸ Baibol na , e se Ebraham ugbeyan rẹ Ọghẹnẹ abọ erha soso .
( 2 Ikun Rivie 20 : 7 ; Aizaya 41 : 8 ; Jems 2 : 23 ) Ọyen ọvo yen e seri ugbeyan rẹ Ọghẹnẹ vwẹ Baibol na .
Ọyena ko mudiaphiyọ nẹ , Ebraham ọvo yen ohworakpọ rọ dia ugbeyan rẹ Jihova ?
Ẹjo .
Baibol na djere nẹ avwanre eje sa dia ugbeyan rẹ Ọghẹnẹ .
Baibol na vọnre vẹ ikuegbe rẹ eya vẹ eshare re djoshọ rẹ Jihova , vwo esegbuyota kpahọn , je dia igbeyan rọyen .
( Se Une Rẹ Ejiro 25 : 14 . )
Ayen ẹbẹre ọvo rẹ “ iseri buebu ” rẹ Pọl djunute .
Ihwo nana eje igbeyan rẹ Ọghẹnẹ . — Hibru 12 : 1 .
E jẹ a fuẹrẹn igbeyan rẹ Jihova erha rẹ Baibol na gbikun rayen : ( 1 ) Rutu , ohwo rẹ Moab , ayeuku rọ fuevun , ( 2 ) Hẹzikaya , ovie rẹ Juda rọ fuevun , ( 3 ) Meri , oni rẹ Jesu , ro vwo uruemu rẹ omaevwokpotọ .
Die yen e se yono nẹ oborẹ ayen ọvuọvo vwọ dia ugbeyan rẹ Ọghẹnẹ ?
4 , 5 .
Orhiẹn ọgangan vọ yen Rutu hirharoku , diesorọ orhiẹn nana vwọ bẹn kẹ ?
( Ni uhoho rẹsosuọ na . )
Naomi vẹ eya rẹ emọ rọyen Rutu vẹ Ọrpa yan iroko buebun rẹ ayen vwo nẹ Moab kpo Izrẹl .
Ayen vwọ yanran , Ọrpa de rhivwin kpo Moab .
Ẹkẹvuọvo , Naomi guọnọ rhivwin kpo Izrẹl .
Kẹ die yen Rutu che ru ?
O che nene Naomi kpo Bẹtlẹhẹm , gbanẹ o che rhivwin kpo Moab bru ihwo rọyen ra ?
Ọnana orhiẹn ọgangan . — Rutu 1 : 1 - 8 , 14 .
Moab , yen orua rẹ Rutu hepha .
O se rhivwin kpo bru ayen ra kidie ayen sa vwẹrote .
Ọ nabọ riẹn ihwo rẹ Moab , ejajẹ , vẹ ẹkuruemu rayen .
Naomi cha sa vwẹ imuẹro kẹ Rutu nẹ ọ cha mrẹ erọnvwọn nana vwẹ Bẹtlẹhẹm rẹ ayen ra na - a .
Oshọ ji mu Naomi nẹ ọ cha sa guọnọ ọshare yẹrẹ uwevwin kẹ - ẹ .
Kọyensorọ ọ vwọ vuẹ nẹ o rhivwin kpo Moab .
Kirobo ra mrẹre na , Ọrpa “ rhivwi bru ihwo rọye re , vẹ edjọ rọye . ”
( Rutu 1 : 9 - 15 ) Ẹkẹvuọvo , Rutu brorhiẹn nẹ ọyen che rhivwin bru ihwo rọyen vẹ ẹdjọ rọyen ra - a .
( a ) Orhiẹn rẹ aghwanre vọ yen Rutu bruru ?
( b ) Diesorọ Boaz vwọ tanẹ Rutu sioma nu vwẹ otọ rẹ ibekpe rẹ Jihova ?
Ọ sa dianẹ ọshare rẹ Rutu yẹrẹ Naomi yen yono Ruth kpahen Jihova .
O yonori nẹ Jihova fẹnẹ eghẹnẹ rẹ Moab .
O vwo ẹguọnọ rẹ Jihova , ọ je riẹn nẹ ọyen fo ohwo ra ga .
Rutu ko brorhiẹn rẹ aghwanre .
Ọ da vuẹ Naomi : “ Ihwo wẹn cha dia ihwo mẹ , Ọghẹnẹ wẹn Ọghẹnẹ mẹ . ”
( Rutu 1 : 16 ) E de roro kpahen ẹguọnọ rẹ Rutu vwo kpahen Naomi , ọnana te avwanre ẹwẹn mamọ .
Jẹ ẹguọnọ rẹ Rutu vwo kpahen Jihova yen ma rho .
Boaz mrẹ ọnana vughe , o de jiro kidie o “ rhi sioma nu vwẹ obotọ rẹ ibekpe ” rẹ Jihova .
( Se Rutu 2 : 12 . )
Ota rẹ Boaz na nẹrhẹ a karophiyọ oborẹ ọhọ reyọ ibekpe rọyen vwo rhurhu emọ rọyen vwẹ ọke rẹ imuoshọ .
( Une Rẹ Ejiro 36 : 7 ; 91 : 1 - 4 ) Vwẹ idjerhe vuọvo na , Jihova sẹro rẹ Rutu , o de ji bruphiyọ kẹ fikirẹ esegbuyota rọyen .
Rutu viẹ diekpọvwẹ fikirẹ orhiẹn ro bruru na - a .
Die yen sa vwẹ ukẹcha kẹ ihwo ri siomauko rẹ ayen vwọ vwomakpahotọ kẹ Jihova ?
Ihwo buebun yono kpahen Jihova , jẹ ayen rhọnvwe ro otọ rẹ ibekpe rọye - en .
Ayen siomauko rẹ ayen vwọ vwomakpahotọ kẹ Jihova , ji bromaphiyame .
Wọ da mrẹ oma wẹn vwẹ ẹdia nana , roro kpahen oboresorọ wo vwo siomauko .
Kohwo kohwo vwo ọghẹnẹ rọ ga .
( Joshua 24 : 15 ) Ra vwọ ga Ọghẹnẹ rẹ uyota na , ọyen obo ri me yovwin .
Omaẹvwọkpahotọ wẹn kẹ Jihova djerephia nẹ wọ guọnọ nẹ Jihova dia adjarhọ kẹ wẹ .
Ọ je cha chọn wẹ uko vwọ ga ababọ rẹ ebẹnbẹn wo rhiẹromrẹ .
Ọtiọyen Ọghẹnẹ ru kẹ Rutu
Djisẹ rẹ oborẹ Hẹzikaya rhiẹromrẹ ọke rọ vwọ hẹ omotete .
Asan rẹ Hẹzikaya nurhe fẹnẹ ọ rẹ Rutu .
Ọyen ohwo rẹ Izrẹl , ẹkuotọ rẹ Jihova jẹreyọ .
Jẹ ọ dia ihwo rẹ Izrẹl eje yen fuevun kẹ Jihova - a .
Ovie Ehaz rọ dia ọsẹ rẹ Hẹzikaya , orumwemwu .
O muọghọ kẹ uwevwin rẹ Ọghẹnẹ - ẹ , ọ je riẹriẹ ihwo na vwọ ga eghẹnẹ efa .
Ọ tobọ reyọ iniọvo rẹ Hẹzikaya evo vwo ze izobo kẹ ọghẹnẹ rẹ ofian .
Ọlọhọ kẹ Hẹzikaya , ọke rọ vwọ hẹ omotete - e ! — 2 Ivie 16 : 2 - 4 , 10 - 17 ; 2 Ikun Rivie 28 : 1 - 3 .
9 , 10 . a ) Die yen sa nẹrhẹ Hẹzikaya muophu ?
( b ) Diesorọ ophu vwo jẹ avwanre emuo kpahen Ọghẹnẹ ?
( c ) Diesorọ avwanre vwo jẹ eroro nẹ orua rẹ avwanre djobọte oka rẹ ohwo rẹ avwanre cha dia ?
Orharhe rẹ udje rẹ Ehaz na , rha sa nẹrhẹ Hẹzikaya muophu kpahen Jihova .
Nonẹna , ihwo evo re tobọ mrẹ oborẹ Hẹzikaya rhiẹromrẹ - ẹ , keyen rhoma “ mu ophu kpahe Ọrovwohwo , ” yẹrẹ ukoko rọyen .
( Isẹ 19 : 3 ) Efa roro nẹ orharhe rẹ orua rẹ ayen nurhe sa nẹrhẹ ayen yeren orharhe rẹ akpọ , yẹrẹ vwanriẹn echobọ rẹ esẹ vẹ ini rayen .
( Izikiẹl 18 : 2 , 3 ) Jẹ iroro na gbare ?
Akpeyeren rẹ Hẹzikaya djerephia nẹ ẹkpahọnphiyọ rẹ onọ yena , ẹjo !
O vwo orọnvwọn vuọvo rọ sa nẹrhẹ avwanre muophu kpahen Jihova - a .
Ọ so emu ebrabra kẹ ihwo rọye - en .
( Job 34 : 10 ) Emiọvwọn se yono emọ rayen vwo ru erhuvwu yẹrẹ umiovwo .
( Isẹ 22 : 6 ; Kọlose 3 : 21 ) Jẹ ọ dia ọnana mudiaphiyọ nẹ orua rẹ avwanre nurhe yen che brorhiẹn rẹ oka rẹ ohwo rẹ avwanre cha dia - a .
Diesorọ ?
Kidie Jihova kẹ avwanre ọmuvwiẹ re vwo brorhiẹn romobọ .
( Urhi Rivẹ 30 : 19 ) Idjerhe vọ yen Hẹzikaya vwẹ ọmuvwiẹ nana vwo ruiruo wan ?
Ighene buebun mrẹ ukoko na vughe dede nẹ ayen nẹ orharhe rẹ orua rhe ( Ni ẹkoreta 9 , 10 )
Diesorọ a sa vwọ tanẹ Hẹzikaya , ọyen ọvo usun rẹ ivie rẹ Juda ri yovwirin ?
Hẹzikaya , ọyen ọvo usun rẹ ivie ri me yovwin vwẹ Juda , dedevwo nẹ ọsẹ rọyen pha brabra .
( Se 2 Ivie 18 : 5 , 6 . )
O nene udje rẹ ọsẹ rọye - en .
Ukperẹ ọtiọyen , ọ nabọ kerhọ kẹ emraro rẹ Jihova kerẹ Aizaya , Maika , vẹ Hosia .
Ọ nabọ yan nene uchebro vẹ odjekẹ rayen .
Kọyensorọ ọ sa vwọ rhuẹrẹ ebẹnbẹn buebun rẹ ọsẹ rọyen soro .
O ru uwevwin rẹ ẹga na fon , ọ nẹrhovwo kẹ Ọghẹnẹ nẹ o vwo ghovwo umwemwu rẹ ihwo na , ọ da je guọghọ edjọ rehẹ ẹkuotọ na .
( 2 Ikun Rivie 29 : 1 - 11 , 18 - 24 ; 31 : 1 ) Ọke rẹ ovie rẹ Asiria re se Senakarib vwọ guọnọ kpare ofovwin kpo Jerusalẹm , Hẹzikaya dje uduefiogbere vẹ esegbuyota phia .
Ọ vwẹroso ukẹcha rẹ Jihova , o de ji phiuduphiyawọ rẹ ihwo na .
( 2 Ikun Rivie 32 : 7 , 8 ) Ọke ọvo vwo te , Hẹzikaya de rhi phuoma , jẹ Jihova vwọ kẹ ọkpọvi , ọ da vwomakpotọ .
( 2 Ikun Rivie 32 : 24 - 26 ) Vwọrẹ imuẹro , Hẹzikaya omamọ rẹ udje rẹ avwanre sa vwẹrokere .
Orharhe rẹ orua ro nurhe se miovwo - o .
Ukperẹ ọtiọyen , o dia ugbeyan rẹ Jihova .
Kerẹ Hẹzikaya , mavọ yen ihwo buebun nonẹna vwo djephia nẹ ayen guọnọ dia igbeyan rẹ Jihova ?
Ẹguọnọ kanre akpọ na nonẹna , ọtiọyena , emọ buebun je mrẹ ẹguọnọ vẹ ẹroevwote rẹ esẹ vẹ ini raye - en .
( 2 Timoti 3 : 1 - 5 ) Dede nẹ idibo rẹ Ọghẹnẹ buebun nonẹna nẹ orharhe rẹ orua rhe , jẹ ayen se vwo omamọ rẹ oyerinkugbe vẹ Jihova .
Kerẹ Hẹzikaya , ayen djerephia nẹ orua re nurhe che se djobọte oka rẹ ihwo rẹ ayen cha dia - a .
Ọghẹnẹ kẹ avwanre ọmuvwiẹ re vwo brorhiẹn romobọ , ọtiọyena a sa vwẹrokere Hẹzikaya vwo brorhiẹn ra vwọ ga Jihova , ji muọghọ kẹ .
13 , 14 .
Diesorọ e se vwo roro nẹ iruo ra vwọ kẹ Meri na pha gangan ? Ẹkpahọnphiyọ vọ yen ọ vwọ kẹ Gabrẹl ?
Ikpe buebun ra vwọ mrẹ ọke rẹ Hẹzikaya nu , aye ọvo re se Meri ji vwo omamọ rẹ oyerinkugbe vẹ Jihova , a da je kẹ iruo rẹ oghẹresan .
Aye na cha mrevun , ko che vwiẹ Ọmọ rẹ Ọghẹnẹ , je vwẹrote !
O muẹro nẹ Jihova vwo ẹguọnọ rẹ Meri , ọ je vwẹrosuọ , kọyensorọ o vwo brọghọ nana phiyọ oma .
Die yen o ruru o ke vwo nyo ovuẹ nana ?
“ Nighe , mẹvwẹ ọmọtẹ rẹ Ọrovwohwo ” ( Ni ẹkoreta 13 , 14 )
Ọke buebun yen avwanre vwọ ta ota kpahen uphẹn rode ro te Meri obọ .
Ẹkẹvuọvo oshọ vọ yen Meri vwori ?
Amakashe re se Gabrẹl vuẹrẹ nẹ , ọ vẹ ọshare cha mroma tavwen ọ ke mrevu - un .
Vwọba , Gabrẹl je vuẹ igbeyan vẹ ihwo rẹ orua rọyen kpahen obo rọ cha vwọ mrevu - un .
Kẹ die yen ayen cha ta ?
Mavọ yen ọ cha vwọ vuẹ Josẹf nẹ o gbe ọfanrhiẹn rhurho - o ?

Meri ji vwo uphẹn rọ vwọ vwẹrote Ọmọ rẹ Ọghẹnẹ vwẹ otọrakpọ .
Ọyen uphẹn rode !
Avwanre ghwa riẹn erọnvwọn eje rẹ Meri vwo vwẹ ẹwẹ - ẹn , jẹ a riẹn obo rọ tare ọke rẹ Gabrẹl vwọ ta ota nu .
Ọ da ta : “ Nighe , mẹvwẹ ọmọtẹ rẹ Ọrovwohwo ; gbe jẹ ọ sẹ kẹ vwẹ kirobo rẹ ota wẹn epha . ” — Luk 1 : 26 - 38 .
Diesorọ esegbuyota rẹ Meri vwọ dia ọ rẹ oghẹresan ?
A mrẹ vwo dje esegbuyota rẹ Meri - i !
O muegbe ro vwo ru kemu kemu ra vuẹrẹ kerẹ odibo .
Ọ vwẹroso Jihova nẹ ọ cha vwẹrote , je sẹro rọyen .
Die yen nẹrhẹ Meri se vwo esegbuyota ọgangan tiọyen ?
E vwiẹ ohwo vẹ esegbuyota - a .
E se vwo esegbuyota siẹrẹ avwanre da wian kpahọn je vuẹ Jihova nẹ o ku ebruphiyọ ku ẹgbaẹdavwọn rẹ avwanre .
( Galesha 5 : 22 ; Ẹfesọs 2 : 8 ) Meri davwẹngba vwo ru esegbuyota rọyen gan .
Mavọ yen a vwọ riẹn ?
E jẹ a fuẹrẹn obo rọ kerhọ wan vẹ obo rọ ta ota kpahen .
Die yen djerephia nẹ Meri , ọyen ohwo rọ nabọ kerhọ ?
Obo rọ kerhọ wan .
Baibol na tare nẹ ohwo “ fobọ nyo ẹme , ọ fobọ , kpahe ota - a . ”
( Jems 1 : 19 ) Meri , ọyen ohwo rọ nabọ kerhọ .
Baibol na djere nẹ ọ nabọ kerhọ kẹ obo ro nyori , ma rho erọnvwọn ro yono kpahen Jihova .
Ọ ghwọrọ ọke vwo roro kpahen erọnvwọn re ma ghanre tiọyena .
Kerẹ udje , ọke re vwo vwiẹ Jesu , Meri nabọ kerhọ ọke rẹ isuigegede na vwọ vuẹ kpahen oborẹ amakashe ọvo vuẹ ayen .
Jesu vwo te ẹgbukpe 12 , ọ da ta ota ọvo ro gbe Meri unu .
Vwẹ ẹdia ivẹ nana , Meri kerhọ , ọ karophiyọ je nabọ roro kpahen erọnvwọn ro nyori na . — Se Luk 2 : 16 - 19 , 49 , 51 .
Die yen e se yono nẹ eta rẹ Meri ?
Obo rọ ta ota kpahen .
Baibol na ghwa vuẹ avwanre eta rẹ Meri eje - e .
A mrẹ ota rọyen ro me gron kparobọ vwẹ Luk 1 : 46 - 55 .
Ota nana djerephia nẹ Meri nabọ riẹn ẹbẹre ra vwẹ Hibru si vwẹ isiesi ọfuanfon na .
Vwẹ idjerhe vọ ?
Eta rẹ Meri na ghwa họhọ ẹrhovwo rẹ Hanah , oni rẹ Samuẹl .
( 1 Samuẹl 2 : 1 - 10 ) Ọ sa dianẹ Meri djunute ẹkpo rẹ Baibol 20 vwẹ ota rọyen na .
A mrẹvughe nẹ o vwo omavwerhovwẹn rọ vwọ ta ota kpahen obo ro yono mie Jihova , rọ dia Ugbeyan rọyen rọ ma rho kparobọ .
Idjerhe vọ yen a sa vwọ vwẹrokere esegbuyota rẹ Meri ?
Kerẹ Meri , ọkiọvo avwanre se ni iruo rẹ Jihova kẹ avwanre bẹnbẹn .
E jẹ a vwẹrokere udje rọyen , vwomakpotọ rhiabọreyọ iruo na , a je vwẹroso Jihova nẹ ọ cha chọn avwanre uko .
A sa vwẹrokere esegbuyota rẹ Meri siẹrẹ a da nabọ kerhọ rẹ Jihova , je nabọ roro kpahen ọhọre rọyen vẹ obo re yono kpahọn .
Ọtiọyena , ka sa vuẹ ihwo efa kpahen oborẹ avwanre yono na vẹ omavwerhovwẹn . — Une Rẹ Ejiro 77 : 11 , 12 ; Luk 8 : 18 ; Rom 10 : 15 .
Imuẹro vọ yen avwanre che vwo siẹrẹ a da vwẹrokere esegbuyota rẹ ihwo ra nẹ iyẹnrẹn rayen vwẹ Baibol na ?
Aphro herọ - ọ , Rutu , Hẹzikaya , vẹ Meri igbeyan rẹ Jihova kerẹ Ebraham .
Ayen hẹ ẹbẹre ọvo rẹ “ iseri buebu ” re je dia igbeyan rẹ Ọghẹnẹ .
E jẹ avwanre vwẹrokere esegbuyota rẹ ihwo nana ọkieje .
( Hibru 6 : 11 , 12 ) E de ru ọtiọyen , ke se vwo iphiẹrophiyọ ra vwọ dia igbeyan rẹ Jihova bẹdẹ bẹdẹ !
ẸDẸ vọ yen wọ mrẹ aghọghọ rọ ma rho kparobọ vwẹ akpeyeren wẹn ?
Ẹdẹ wọ rọvwọnre gbanẹ ẹdẹ wo vwiẹ ọmọkpako wẹn ?
Ẹdẹ wo bromaphiyame ?
Ọnana sa ghene dia ẹdẹ rọ ma ghanre , rọ je ma kẹ wẹ aghọghọ vwẹ akpeyeren wẹn .
Vwẹ ẹdẹ yena , oma vwerhen iniọvo wẹn mamọ rẹ ayen vwọ mrẹ nẹ wo djephia kẹ Ọghẹnẹ nẹ wo vwo ẹguọnọ rọyen vẹ ubiudu wẹn , oma wẹn , iroro kugbe ẹgba wẹn ejobi ! — Mak 12 : 30 .
Ọ sa dianẹ wọ mrẹ aghọghọ rode vwẹ ẹga rẹ Jihova rhanvwẹn ọke wo vwo bromaphiyame .
Ẹkẹvuọvo , aghọghọ rẹ iniọvo evo va ayen abọ re .
Diesorọ ?
Die yen nẹrhẹ avwanre je vwọ ga Jihova vẹ aghọghọ ?
Ovuẹ rẹ Uvie na kẹ avwanre aghọghọ rode .
Diesorọ ?
Kidie Jihova veri nẹ Uvie na che phi oba phiyọ akpọ rẹ umwemwu nana kẹrẹkpẹ , je hwarhiẹ akpọ kpokpọ rhe .
Zẹfanaya 1 : 14 da vuẹ avwanre : “ Ẹdẹ rode rẹ Ọrovwohwo na si kẹri re ọ kẹrire ọ cha vẹ okpakpa ! ”
Jẹ avwanre de roro nẹ a hẹrhẹ krinọ re , ọnana sa nẹrhẹ aghọghọ rẹ avwanre va avwanre abọ .
Ọ je sa nẹrhẹ oruru avwanre vwẹ ẹga rẹ Ọghẹnẹ shekpotọ . — Isẹ 13 : 12 .
Avwanre vẹ iniọvo na da ghwọrọ ọke kuẹgbe , ọ cha chọn avwanre uko vwọ ga Jihova vẹ aghọghọ ọkieje .
Ọ sa dianẹ omamọ rẹ uruemu rẹ ihwo rẹ Jihova yen si avwanre ro ẹga uyota , je chọn avwanre uko vwọ ga Ọghẹnẹ vẹ aghọghọ .
( 1 Pita 2 : 12 ) Ẹkẹvuọvo , die yen sa phia ọ da dianẹ a ghwọku oniọvo avwanre ọvo fikirẹ umwemwu ro ruru ?
Ọnana sa nẹrhẹ ẹwẹn rẹ iniọvo evo kuọrọn vwẹ ukoko na , ọ me je nẹrhẹ aghọghọ rayen va ayen abọ .
Ẹvwọtua rẹ ekuakua rẹ akpeyeren sa nẹrhẹ aghọghọ avwanre va avwanre abọ .
Idjerhe vọ ?
Akpọ rẹ Eshu nana davwẹngba rọ vwọ phiẹn avwanre vwọ dẹ erọnvwọn ra ghene guọnọ - ọ .
Kẹ ofori nẹ a karophiyọ eta rẹ Jesu : “ Ohwo sa ga inini ivẹ - ẹ , ọ da dia ọtiọye kọ dia avwebọ kẹ ọvo , ọ me rha dia avwiorọvwe kẹ ọrivẹ ; eyẹ ko si kẹre ọvo ko sheri kẹ ọrivẹ : Wọ sa ga Ọghẹnẹ vẹ ẹdjọ kugbe - e . ”
( Matiu 6 : 24 ) A cha sa ga Jihova vẹ aghọghọ , ji vwo kemu kemu rehẹ akpọ na - a .
Ẹga rẹ Jihova diẹ oghwa vwọ kẹ ihwo ri vwo ẹguọnọ rọye - en .
( 1 Jọn 5 : 3 ) Karophiyọ oborẹ Jesu tare : “ Bru vwe rhe ihwo rẹ owian kugbe oghwa bẹn , Me kẹ ufuoma .
Mu urhekpe mẹ ghwa re wo yono uruemu mẹ ; kidie me pha vworovworo fuefu vwe udu mẹ , ke wo mrẹ ufuoma vwọ kẹ erhi wẹn .
Kidie urhekpe mẹ pha frae , oghwa mẹ ọ phapharhe . ”
( Matiu 11 : 28 - 30 ) Ra vwọ dia Onenikristi rẹ uyota kẹ ohwo ufuoma vẹ aghọghọ .
Vwọrẹ uyota , o vwo erọnvwọn buebun re kẹ avwanre aghọghọ vwẹ ẹga rẹ Jihova .
E jẹ a fuẹrẹn erha . — Habakọk 3 : 18 .
Avwanre ga Ohwo rọ kẹ avwanre arhọ , Ọghẹnẹ rẹ oma vwerhan .
( Iruo Rẹ Iyinkọn Na 17 : 28 ; 1 Timoti 1 : 11 ) Avwanre riẹnre nẹ Ọghẹnẹ yen vwo arhọ avwanre .
Ọtiọyena , e jẹ a ga vẹ aghọghọ ọkieje , otoro obo ro krite avwanre bromaphiyame re - e .
Héctor karophiyọ iphiẹrophiyọ rẹ Uvie na , je ga sasasa , ọnana yen nẹrhẹ ọ sẹro rẹ aghọghọ rọyen
Kerẹ udje , Héctor ga Jihova kerẹ iniruo ro kiẹn vwẹ ẹgbukpe 40 .
“ Vwẹ evun rẹ ọghwo ” rọyen , ọ je ga Jihova vẹ omavwerhovwẹn .
( Une Rẹ Ejiro 92 : 12 - 14 ) Ọga rẹ aye rọyen si iruo rọyen kpuko vwẹ ẹga rẹ Jihova , jẹ aghọghọ rẹ Héctor va ra abọ - ọ .
Ọ da ta : “ Me sẹro rẹ aghọghọ mẹ vwẹ ẹga rẹ Jihova , dede nẹ ọ da vwẹ mamọ nẹ ọga rẹ aye mẹ miovwẹnphiyọ , ọ je lọhọ me vwọ vwẹrote - e .
Ofori mi vwo vwo ẹguọnọ okokodo kpahen Jihova je ga vẹ ẹwẹn mẹ eje kidie ọyen kẹ vwẹ arhọ , o ji vwo oboresorọ ọ vwọ ma ohworakpọ .
Me davwẹngba mi vwo ruiruo aghwoghwo na vẹ oruru , je sẹro rẹ iphiẹrophiyọ rẹ Uvie na vwevunrẹ ẹwẹn mẹ rere aghọghọ mẹ vwo ju vwe abọ ẹva . ”
Jihova kẹ avwanre izobo ọtanhirhe rọ nẹrhẹ avwanre se yeren akpọ rẹ omavwerhovwẹn .
Vwọrẹ uyota , “ Ọghẹnẹ guọnọ akpọ na ọ da vwẹ Ọmọ ọvuọvo rọye na kẹ , rere ohwo kohwo ro sere gbuyota vwo je ghwọrọ ẹkẹvuọvo ko vwo arhọ ri bẹdẹ . ”
( Jọn 3 : 16 ) E de vwo esegbuyota kpahen okẹ rẹ ọtanhirhe rẹ Ọghẹnẹ kẹ avwanre na , ke se vwo evwoghovwo rẹ imwemwu avwanre kugbe arhọ rẹ bẹdẹ .
Ọnana ghene orọnvwọn oyoyovwin rọ sa kẹ avwanre aghọghọ !
Idavwaro re vwo kpahen ọtanhirhe na che mu avwanre vwọ ga Jihova vẹ aghọghọ .
Jesús ru akpọ rọyen lọhọ , ọ da ga Jihova vẹ aghọghọ vwẹ ikpe buebun rhire na
Oniọvo ọvo re se Jesús , rọ dia Mexico , da ta : “ Mẹvwẹ ọviẹn vwọ kẹ iruo mẹ , me wian nẹ urhiọke re te ason dede nẹ ọ ghwa dia oborẹ ikọpini na vuẹ vwẹ - ẹ .
Mi ruo me vwọ mrẹ igho buebun .
Mi de rhi yono kpahen Jihova vẹ obo rọ vwẹ Ọmọ ọghanghanre rọyen vwọ kẹ ihworakpọ .
Mi vwo owenvwe ọgangan me vwọ ga .
Ọtiọyena , me da vwomakpahotọ kẹ Jihova , ji siobọnu iruo na dede nẹ ẹgbukpe 28 me wian kẹ ikọpini na re , me da ton iruo rẹ ẹga ọkieje phiyọ . ”
Eriyin Jesús vwọ ton ẹga rẹ Jihova phiyọ vẹ aghọghọ .
Avwanre vwo omamọ uruemu rọ kẹ avwanre aghọghọ .
Wọ sa karophiyọ oborẹ akpọ wẹn hepha wọ ke rhe mrẹ Jihova vughe ?
Ọyinkọn Pọl vwẹ ẹkarophiyọ kẹ Inenikristi rehẹ Rom nẹ ayen “ eviẹn rẹ umwemwu jovwo , ” ẹkẹvuọvo ayen rhe dia “ ọviẹn kẹ ọvwata . ”
Ayen rhẹro rẹ arhọ rẹ bẹdẹ , kidie ayen kẹnoma kẹ umwemwu .
( Rom 6 : 17 - 22 ) Avwanre je vrabọ rẹ ọmiaovwẹ ro nẹ ọfanrhiẹn vẹ ozighi cha kidie e nene irhi rẹ Jihova .
Ọnana ghene kẹ avwanre aghọghọ !
“ Ikpe me vwọ ga Jihova yen ma kẹ vwẹ aghọghọ vwẹ akpeyeren mẹ . ” — Jaime
Kerẹ udje , Jaime ọyen ohwo ro vwo imuẹro kpahen uyono rẹ erọnvwọn mamarhe , ọ je sen nẹ Ọghẹnẹ herọ , ọ ke rha je dia ohwo ro djubi .
Ọ da rhe ton uyono ẹra phiyọ , ẹguọnọ re dje kẹ de te ubiudu rọyen mamọ .
Jaime da nẹrhovwo kẹ Jihova nẹ ọ chọn uko vwo vwo imuẹro kpahọn rere o se vwo wene akpeyeren rọyen .
Ọ da ta : “ Memerha na , me da rhe mrẹvughe nẹ Ọghẹnẹ herọ , Ọsẹ ro vwo ẹguọnọ vẹ arodọnvwẹ .
Irhi rẹ Jihova sẹro mẹ .
Ọ da diane mi wene akpeyeren mẹ - ẹ , manẹ je hwe vwe re kirobo re hwe igbeyan mẹ rẹ me vẹ ayen gbe djubi jovwo .
Ikpe me vwọ ga Jihova yen ma kẹ vwẹ aghọghọ vwẹ akpeyeren mẹ . ”
Die yen ofori nẹ avwanre ru ra vwọ hẹrhẹ oba rẹ akpọ umwemwu nana ?
Karophiyọ , avwanre ru ọhọre rẹ Ọghẹnẹ , je rhẹro rẹ arhọ rẹ bẹdẹ .
“ E jẹn oma rẹ iruo esiri rhọ avwanre - e , kidie vwẹ ọmọke wobọ avwanre che vun , ọ da dianẹ Uvwerhi gbe ro avwanre - e . ”
( Galesha 6 : 8 , 9 ) Womarẹ ukẹcha rẹ Jihova , e jẹ e chirakon , je davwẹngba vwo vwo iruemu re sa nẹrhẹ avwanre vrabọ rẹ “ ukpokpogho rode na , ” je ga Jihova vẹ aghọghọ ọkieje . — Ẹvwọphia 7 : 9 , 13 , 14 ; Jems 1 : 2 - 4 .
Avwanre vwo imuẹro nẹ Jihova cha kẹ avwanre osaẹhwa fikirẹ akoechiro avwanre kidie ọ riẹn iruo rẹ avwanre ru kẹ vẹ ẹguọnọ re dje kẹ odẹ rọyen .
A da ga Jihova vẹ aghọghọ ọkieje , ka cha họhọ ọbuine Devid , rọ tare nẹ , “ Mi phi Ọrovwohwo phihọ obaro mẹ vwẹ ọke ejobi ; fikiridie ọ hẹ obọrhe mẹ , mi gbi se ghwie - e .
Fiki rẹ ọtiọye na udu mẹ kọ ghọghọ , oma kọ vwerhe erhi mẹ ; oma mẹ kọ dia egbemọphẹ . ” — Une Rẹ Ejiro 16 : 8 , 9 .
“ Ọrovwohwo dia uvwre mẹ vẹ owẹ , vẹ uvwre rẹ emọ mẹ vẹ ewẹn , bẹdẹ . ” — 1 SAMUẸL 20 : 42 .
UNE : 125 , 62
Idjerhe vọ yen Jonatan , ọmọ rẹ Ovie Sọl , vwọ fuevun kẹ Jihova ?
Mavọ yen avwanre sa vwọ fuevun kẹ Ọghẹnẹ siẹrẹ avwanre de roro nẹ ohwo rọhẹ ẹdia rẹ usuon fo ohwo re muọghọ kẹ - ẹ ?
Mavọ yen avwanre sa vwọ fuevun kẹ Jihova ọ da dianẹ ihwo efa ru avwanre chọ ?
1 , 2 .
Diesorọ ugbeyan rẹ Jonatan vẹ Devid vwọ dia omamọ udje rẹ evun - ẹfuọn ?
OKA rẹ udu ro rhe Devid gbe Jonatan unu .
Devid hwe Golayat , o de mu “ uyovwi rẹ ohwo ri Filistia na ” rhe Sọl , ọsẹ rẹ Jonatan , rọ dia ovie rẹ Izrẹl .
( 1 Samuẹl 17 : 57 ) Jonatan riẹnre nẹ Ọghẹnẹ vẹ Devid herọ , nẹ ọke yena yanran , Jonatan vẹ Devid da dia uvi rẹ igbeyan .
Ayen de ve nẹ ayen cha fuevun kẹ ohwohwo ọkieje .
( 1 Samuẹl 18 : 1 - 3 ) Jonatan fuevun kẹ Devid re te ẹdẹ ughwu rọyen .
Jonatan fuevun kẹ Devid dede nẹ Jihova jẹ Devid reyọ nẹ ọ dia ovie rẹ Izrẹl ukperẹ Jonatan .
O kpokpo Jonatan ẹwẹn mamọ ọke rẹ Sọl vwọ guọnọ hwe Devid .
Ọ riẹnre nẹ Devid hẹ aton rẹ Horẹsh , ọtiọyena ko phiuduphiyawọ rọyen nẹ ọ vwẹroso Jihova .
Jonatan da vuẹ Devid : “ Wọ djẹ oshọ - ọ ; kidie obọ ri Sọl ọsẹ mẹ che se te we e ; wọ cha dia ovie vwẹ Izrẹl , ke me vwọ kpahe owẹ . ” — 1 Samuẹl 23 : 16 , 17 .
Die yen ma ghanre kẹ Jonatan vrẹ rọ vwọ fuevun kẹ Devid , kẹ mavọ avwanre ru riẹn ?
( Ni uhoho rẹsosuọ na . )
Oma rẹ ihwo re fuevun vwerhen avwanre .
Kidie nẹ Jonatan fuevun kẹ Devid kọyensorọ oma rọyen vwọ vwerhen avwanre ?
Ẹjo , evun - ẹfuọn kẹ Jihova ọyen obo re ma ghanre kẹ Jonatan .
Vwọrẹ uyota , ọna yen sorọ ọ vwọ fuevun kẹ Devid ukperẹ ọ vwọ rioma kpahọn , dede nẹ Devid yen cha dia ovie ukperẹ ọyen .
Jonatan tobọ chọn Devid uko vwọ vwẹroso Jihova .
Ayen ihwo ivẹ na fuevun kẹ ohwohwo , ayen je fuevun kẹ Jihova .
Ayen ru nene uve rayen : “ Ọrovwohwo dia uvwre mẹ vẹ owẹ , vẹ uvwre rẹ emọ mẹ vẹ ewẹn , bẹdẹ . ” — 1 Samuẹl 20 : 42 .
( a ) Die yen cha nẹrhẹ oma vwerhen avwanre ?
( b ) Die yen e che yono vwevunrẹ uyono nana ?
Ofori nẹ avwanre fuevun kẹ orua , igbeyan kugbe iniọvo rẹ avwanre rehẹ ukoko na .
( 1 Tẹsalonaika 2 : 10 , 11 ) Jẹ ọ rọ ma rho , Jihova yen avwanre fuevun kẹ .
Ọyen kẹ avwanre arhọ !
( Ẹvwọphia 4 : 11 ) Siẹrẹ a da fuevun kẹ Jihova , oma cha vwerhen avwanre .
Ẹkẹvuọvo , avwanre riẹnre nẹ ofori ra vwọ fuevun kẹ Jihova tobọ vwẹ ọke rọ da bẹn kẹ avwanre .
Vwevunrẹ uyono nana , e che yono kpahen oborẹ udje rẹ Jonatan cha chọn avwanre uko vwọ fuevun kẹ Jihova vwẹ ẹdia ẹne : ( 1 ) avwanre de roro nẹ ohwo rọhẹ ẹdia rẹ usuon fo ohwo re muọghọ kẹ - ẹ , ( 2 ) avwanre da guọnọ jẹ ohwo rẹ avwanre cha fuevun kẹ , ( 3 ) siẹrẹ oniọvo rọ vwẹrote ẹdia ọvo vwevunrẹ ukoko na de ru avwanre chọ , kugbe ( 4 ) avwanre de roro nẹ e che se ru obo re veri - i .
Diesorọ ọ vwọ bẹn kẹ ihwo rẹ Izrẹl rẹ ayen vwọ fuevun kẹ Ọghẹnẹ ọke rẹ Sọl vwo suẹn ?
Jonatan vẹ ihwo rẹ Izrẹl hẹ ẹdia rẹ obẹnbẹn .
Ovie Sọl , rọ dia ọsẹ rẹ Jonatan , nyupho rẹ Jihova - a , ọtiọyena Jihova da siọn .
( 1 Samuẹl 15 : 17 - 23 ) Dedena , Ọghẹnẹ je vwẹ uphẹn kẹ Sọl nẹ o sun ikpe buebun .
Kọ rhe bẹn rẹ ihwo na vwọ fuevun kẹ Ọghẹnẹ kidie ohwo re vwo mu ovie vwẹ “ ekete rẹ Ọrovwohwo ” ruẹ erọnvwọn re brare . — 1 Ikun Rivie 29 : 23 .
Die yen djerephia nẹ Jonatan fuevun kẹ Jihova ?
Jonatan fuevun kẹ Jihova .
Roro kpahen obo ro ruru ọke rẹ Sọl ghwe vwo chukoku Ọghẹnẹ nu .
( 1 Samuẹl 13 : 13 , 14 ) Vwẹ ọke yena , isodje rẹ Filistia ri te 30,000 da rhe họnre Izrẹl .
Isodje 600 ọvo yen Sọl vwori , jẹ Sọl vẹ Jonatan ọvo yen vwo ekuakua rẹ ofovwin .
Dedena , Jonatan djoshọ - ọ .
Ọ karophiyọ ota rẹ ọmraro Samuẹl , rọ tare nẹ : “ Kidie Ọrovwohwo cha sa djẹ ihwo rọye kufia - a , fiki rẹ odẹ rọye rode . ”
( 1 Samuẹl 12 : 22 ) Jonatan da ta kẹ ọvo usun rẹ isodje na nẹ : “ Kidie emuọvo sa da Ọrovwohwo obọ ji ro vwo sivwi - i owenẹ oburu eyẹ ọhavwere . ”
Ayen ihwo ivẹ da ra họnre ihwo rẹ Filistia , ayen de hwe omarẹ isodje rẹ Filistia 20 .
Jonatan vwẹroso Jihova , ọtiọyena o de bruba kẹ .
Jihova da nẹrhẹ otọ na kpogho , oshọ de mu isodje rẹ Filistia na .
Kẹ ayen hwe ohwohwo , ihwo rẹ Izrẹl de phikparobọ . — 1 Samuẹl 13 : 5 , 15 , 22 ; 14 : 1 , 2 , 6 , 14 , 15 , 20 .
Ẹro vọ yen Jonatan vwo ni ọsẹ rọyen ?
Dede nẹ ọkieje yen Sọl vwo chukoku Jihova , Jonatan je davwẹngba ro vwo nyupho rẹ ọsẹ rọyen .
Kerẹ udje , ayen ihwo ivẹ họnre kugbe vwọ chochọ rẹ ihwo rẹ Jihova . — 1 Samuẹl 31 : 1 , 2 .
8 , 9 .
Idjerhe vọ yen avwanre vwọ fuevun kẹ Ọghẹnẹ siẹrẹ e de muọghọ kẹ ihwo rehẹ ẹdia rẹ usuon ?
Kerẹ Jonatan , avwanre sa fuevun kẹ Jihova siẹrẹ e de nyupho rẹ ogangan rẹ usuon rọhẹ ẹkuotọ rẹ avwanre .
Jihova vwẹ uphẹn kẹ “ ogangan rẹ isuesun ” nẹ ayen sun avwanre , ọtiọyena , ọ je guọnọ nẹ e muọghọ kẹ ayen .
( Se Rom 13 : 1 , 2 . )
Kọyensorọ o vwo fo nẹ e muọghọ kẹ ohwo rọhẹ ẹdia rẹ usuon , ọ da tobọ dianẹ o shenyẹ avwanre yẹrẹ avwanre niro nẹ o fo ohwo re muọghọ kẹ - ẹ .
Vwọrẹ uyota , ofori nẹ avwanre muọghọ kẹ ihwo eje rẹ Jihova rhọnvwe kẹ nẹ i sun . — 1 Kọrẹnt 11 : 3 ; Hibru 13 : 17 .
Idjerhe ọvo ra sa vwọ fuevun kẹ Jihova yen e vwo muọghọ kẹ ọshare yẹrẹ aye rẹ avwanre , ọ da tobọ dianẹ ọ ga Jihova - a ( Ni ẹkorota 9 )
Olga , rọ dia oniọvo rẹ aye vwẹ South America , dje evun - ẹfuọn rọyen vwọ kẹ Jihova ọke ro vwo muọghọ vwọ kẹ ọshare rọyen dede nẹ ọ vwẹ oja riọ .
( Ni eta rẹ odjefiotọ . )
Ọkiọvo , ọ rhọnvwa ta ota kẹ aye na - a yẹrẹ ọ harhọn kidie aye na Oseri ri Jihova .
Ọ tobọ vuẹ nẹ ọ vẹ emọ na cha kua nẹ uwevwin na .
Ẹkẹvuọvo , Olga “ vwẹ umwemwu hwa osa re umwemwu - u . ”
Ọ davwẹngba rọ vwọ dia omamọ rẹ aye .
O chere emu kẹ , ọ fọnrhọn emwa rọyen , ọ je vwẹrote ihwo rẹ orua rẹ ọshare na .
( Rom 12 : 17 ) Ọshare na da kọn bru igbeyan vẹ ihwo rẹ orua rọyen , aye na ji nene ra ọkiọvo .
Kerẹ udje , ọke rẹ ọshare na che vwo shi ọsẹ rọyen vwẹ orere ọfa , aye na de muegbe rẹ erọnvwọn eje rẹ ayen guọnọre vwọ kẹ oyan na .
Ọke re vwo mu orivwin na te ishọshi , aye na da hẹrhẹ vwẹ otafe .
Ikpe buebun vwọ wan nu , ọshare rẹ Olga de wene uruemu rọyen kidie Olga vwo odirin , o ji muọghọ kẹ ọkieje .
Asaọkiephana , oma vwerhen ọshare na nẹ aye na kpo uyono , o ji muo yanran .
Ọkiọvo ọ tobọ nene chidia , ọ me kerhọ . — 1 Pita 3 : 1 .
Mavọ yen Jonatan vwọ riẹn ohwo rọ cha fuevun kẹ ?
Ọke rẹ Sọl vwọ tanẹ o che hwe Devid , Jonatan ko rhi hirharoku orhiẹn - ebro rọ pha bẹnbẹn .
Ọ guọnọ fuevun kẹ ọsẹ rọyen , ọ ji guọnọ fuevun kẹ Devid .
Jonatan riẹnre nẹ Ọghẹnẹ sen ọsẹ rọyen , ọ da jẹ Devid reyọ , ọtiọyena ọ da fuevun kẹ Devid .
Jonatan da vuẹ Devid nẹ o siomanu , ọ da rha vuẹ Sọl nẹ ọ yanjẹ Devid vwo . — Se 1 Samuẹl 19 : 1 - 6 .
11 , 12 .
Mavọ yen ẹguọnọ avwanre kpahen Ọghẹnẹ sa vwọ chọn avwanre uko vwo brorhiẹn ra vwọ fuevun kẹ ?
Alice , rọ dia oniọvo rẹ aye vwẹ Australia , che brorhiẹn rẹ ohwo rọ cha fuevun kẹ .
Ọke ro vwo yono Baibol na , ọ vuẹ ihwo rẹ orua rọyen kpahen obo ro yono na .
Ọ je vuẹ ayen nẹ o che nene ayen ru Ikrismasi - i , vẹ oboresorọ .
O mu ayen ẹro ọke ẹsosuọ - ọ , ukuko na ophu de mu ayen gangan .
Kẹ ayen roro nẹ Alice rhe vwo ẹguọnọ raye - en .
Oni rọyen da vuẹ nẹ ọ rha guọnọ mrẹ Alice ọfa - a .
Alice da ta : “ O gbevwunu mamọ , ọ je da vwẹ dẹn kidie mi ghini vwo ẹguọnọ rẹ orua mẹ .
Dedena , mi brorhiẹn mi vwo phi Jihova vẹ Jesu phiyọ ẹdia ẹsosuọ vwẹ akpeyeren mẹ , ọtiọyena mi de bromaphiyame vwẹ osikoko rẹ avwanre rare . ” — Matiu 10 : 37 .
E jẹ avwanre vwẹ uphẹn kẹ orọnvwọn vuọvo kerẹ ihwo ri fa ibọrọ , isikuru , yẹrẹ ẹkuotọ nẹ ọ reyọ ẹdia rẹ evun - ẹfuọn rẹ avwanre vwọ kẹ Jihova - a .
Kerẹ udje , Henry te chess mamọ vwọ kẹ isikuru rọyen , ( e te chess vwẹ enu rẹ ophapha kerẹ apele ) ọ guọnọre nẹ isikuru rọyen mu uko rẹ eha na .
Kidie nẹ o te chess vwẹ oba rẹ udughwrẹn , ọ rha mrẹ ọke vwo kpo uyono vẹ aghwoghwo - o .
Henry da tanẹ isikuru rọyen kọyen ọ ma fuevun kẹ vwọ vrẹ Ọghẹnẹ .
Ọtiọyena , ọ da dobọ rẹ chess ete ji . — Matiu 6 : 33 .
Mavọ yen evun - ẹfuọn sa vwọ chọn avwanre uko vwo yerin ghene ebẹnbẹn rẹ orua ?
Ọkiọvo ọ sa bẹn ra vwọ fuẹvun kẹ ihwo sansan rehẹ evunrẹ orua avwanre .
Kerẹ udje , Ken da ta : “ Me guọnọ kọn bru oni mẹ ra kọke kọke , me je guọnọ nẹ o nene avwanre dia ọkiọvo .
Ẹkẹvuọvo , oni mẹ vẹ aye mẹ gba - a .
Obo mi ruẹ kẹ ọvo vwerhen ọ ro chekọ oma - a . ”
Ken de roro kpahen oborẹ Baibol na tare , kọ rhe mrẹvughe nẹ ofori nẹ ọ fuevun kẹ aye rọyen .
Ọ da rhe riẹn obo ro ru rere oma vwọ vwerhen aye na .
Ọ da vuẹ aye na oboresorọ o vwo fo nẹ o vwo ẹguọnọ rẹ oni rọyen .
Ọ da je vuẹ oni rọyen oboresorọ o vwo fo nẹ o muọghọ kẹ aye rọyen . — Se Jẹnẹsis 2 : 24 ; 1 Kọrẹnt 13 : 4 , 5 .
Idjerhe vọ yen Sọl vwo gbe Jonatan ku ?
Avwanre sa je fuevun kẹ Jihova siẹrẹ oniọvo rọ vwẹrote ẹdia ọvo vwevunrẹ ukoko na de ru avwanre chọ .
Ọghẹnẹ yen vwẹ Sọl vwo mu ovie , dedena , o de gbe ọmọ rọyen ku .
O riẹn oboresorọ Jonatan vwo vwo ẹguọnọ rẹ Devidi - i .
Kọyensorọ , ọke rẹ Jonatan vwọ guọnọ chọn Devid uko , ivun de miovwo Sọl mamọ , ọ da phọphọ ọmọ rọyen vwẹ irharo rẹ ihwo buebun .
Ẹkẹvuọvo , Jonatan ji muọghọ kẹ ọsẹ rọyen .
Ọ je fuevun kẹ Jihova vẹ Devid , ohwo rẹ Ọghẹnẹ jẹreyọ nẹ ọ cha dia ovie rẹ Izrẹl . — 1 Samuẹl 20 : 30 - 41 .
Oniọvo de gbe avwanre ku , die yen ofori nẹ avwanre ru ?
Nonẹna , iniọvo re vwẹrote ẹdia sansan vwevunrẹ ukoko na guọnọ gbe ohwo vuọvo ku kakaka - a .
Ẹkẹvuọvo , iniọvo nana gbare - e .
Ọkiọvo ayen che se ghwe vwo ẹruọ rẹ oboresorọ avwanre vwo ru erọnvwọn evo - o .
( 1 Samuẹl 1 : 13 - 17 ) Ọtiọyena , ayen da tobọ vwẹ ẹro ọchọchọ vwo ni oborẹ avwanre ruru , ẹ jẹ avwanre je fuevun kẹ Jihova .
Vwẹ ẹdia vọ yen a da guọnọ evun - ẹfuọn kẹ Ọghẹnẹ , ọ da tobọ bẹn kẹ avwanre ?
Sọl guọnọre nẹ Jonatan dia ovie rẹ Izrẹl ukperẹ Devid .
( 1 Samuẹl 20 : 31 ) Ẹkẹvuọvo , Jonatan vwo ẹguọnọ rẹ Jihova , ọ je fuevun kẹ .
Ọtiọyena , ukperẹ o vwo nene ojevwe romobọ rọyen , Jonatan da dia ugbeyan rẹ Devid , o de ji ru obo ro ve kẹ .
Vwọrẹ uyota , kohwo kohwo ro vwo ẹguọnọ rẹ Jihova , rọ je fuevun kẹ , de “ duvwu iyori kẹ omobọ rọye ọ da dia obo re miavwọ dede o gbi se kuẹ rhẹriẹ - ẹ . ”
( Une Rẹ Ejiro 15 : 4 ) Avwanre ruẹ obo ra tare kidie avwanre fuevun kẹ Ọghẹnẹ .
Kerẹ udje , avwanre vẹ ohwo da ghwobọphiyọ ọbe ofori nẹ e ru obo ra tare na , ọ da tobọ bẹn kẹ avwanre .
E de hirharoku ebẹnbẹn vwevunrẹ orọnvwe , ẹguọnọ vwọ kẹ Jihova che mu avwanre vwọ fuevun kẹ ọshare yẹrẹ aye rẹ avwanre . — Se Malakae 2 : 13 - 16 .
Avwanre vẹ ohwo da ghwobọphiyọ ọbe , ofori nẹ e ru obo ra tare na kidie avwanre fuevun kẹ Ọghẹnẹ ( Ni ẹkorota 16 )
Erere vọ yen wọ mrẹ nẹ uyono nana rhe ?
Kerẹ Jonatan , e jẹ a fuevun kẹ Ọghẹnẹ tobọ vwẹ ọke rẹ ebẹnbẹn .
E jẹ a fuevun kẹ iniọvo rẹ avwanre , ọ da tobọ dianẹ ayen gbe avwanre ku .
Ọke yena , oma kọ cha vwerhen Jihova , oma kọ je cha vwerhen avwanre .
( Isẹ 27 : 11 ) Avwanre vwo imuẹro nẹ ọ cha vwẹrote avwanre , ji ru ọdavwẹ rẹ avwanre ọkieje .
Vwẹ uyono rọ vwọ kpahen ọnana , avwanre cha mrẹ obo re se yono mie ihwo evo vwẹ ọke rẹ Devid re fuevun vẹ e re jẹ evun ẹfuọn .
[ 1 ] ( ẹkorota 9 ) E wene edẹ evo
Avwanre fuevun kẹ Jihova : Avwanre vwo ẹguọnọ rẹ Jihova ji nyupho rọyen ọkieje .
Vwẹ ọke ebẹnbẹn , avwanre roro kpahen obo rọ guọnọ mie avwanre , ke ji nyupho rọyen kidie avwanre vwo ẹguọnọ rọyen vwọ vrẹ kemu kemu ejobi
“ Ogangan rẹ isuesun ” : Usuon rẹ akpọ nana rẹ Jihova vwẹ uphẹn kẹ nẹ ayen sun avwanre .
Ọ guọnọre nẹ e muọghọ kẹ ayen , ji ru nene oborẹ ayen guọnọre jokpanẹ ọ vwọso urhi rẹ Jihova

“ Kidie Ọrovwohwo tobọ guọnọ vwẹ obọ wẹ ru emu rọ dia ọsoso , guọnọ aruẹdọn , kugbe rere wọ rha vwẹ oma kpotọ yan nene Ọghẹnẹ wẹn ? ” — MAIKA 6 : 8 .
UNE : 63 , 43
Ono yen avwanre fuevun kẹ ?
Diesorọ uruemu rẹ Jonatan vwo kpahen Devid vwọ fẹnẹ ọ rẹ Abner ?
Iruemu vọ yen cha chọn avwanre uko vwọ fuevun kẹ Ọghẹnẹ , kẹ vwẹ idjerhe vọ ?
1 , 2 .
Mavọ yen Devid vwọ fuevun kẹ Ọghẹnẹ ?
( Ni uhoho rẹsosuọ na . )
SỌL vẹ isodje 3,000 rọyen guọnọ Devid vwẹ aton rẹ Juda rẹ ayen vwo hwe .
Vwẹ ason ọvo , Devid vẹ ihwo rọyen da mrẹ asan rẹ Sọl vẹ isodje rọyen hepha .
Ayen eje vwerhẹn , ọtiọyena Devid vẹ Abishai da ro uvwre rẹ isodje na riẹinriẹin , ayen da mrẹ Sọl .
Abishai da vuẹ Devid : “ Gbe ju vwe vwẹ ubiri mẹ na sa muotọ ; me gbe rha vwariẹ ọfa - a . ”
Ẹkẹvuọvo , Devid rhọnvwe kẹ nẹ o hwe - e .
Ọ da vuẹ Abishai : “ Wo hwe - e ; kono sa vwẹ obọ te ohwo rẹ Ọrovwohwo vwẹ evwri ghworo nure , ro de jẹ abe ẹriọ ? ”
Devid da je ta : “ Ọrovwohwo gha rẹ me vwọ vwẹ obọ mẹ te ohwo rẹ Ọrovwohwo vwẹ evwri ghworo . ” — 1 Samuẹl 26 : 8 - 12 .
Devid riẹn obo ro ru ọ ke sa fuevun kẹ Jihova .
Ọ riẹnre nẹ ofori ro vwo muọghọ kẹ Sọl , ọtiọyena ọ tobọ jiroro ọbrabra kpahọ - ọn .
Diesorọ ?
Kidie Ọghẹnẹ jẹ Sọl reyọ nẹ ọ dia ovie rẹ Izrẹl .
Nonẹna , Jihova je guọnọ nẹ idibo rọyen fuevun kẹ , ji muọghọ kẹ ihwo rọ vwẹ ogangan rẹ usuon vwọ kẹ . — Se Maika 6 : 8 .
Idjerhe vọ yen Abishai vwọ fuevun kẹ Devid ?
Abishai muọghọ kẹ Devid kidie ọ riẹnre nẹ Ọghẹnẹ jẹ Devid reyọ kerẹ ovie .
Dedena , a vwọ reyọ mu ovie nu , Devid de ru umwemwu ọgangan .
O nene aye rẹ Yuraya gbe ọfanrhiẹn , ọ da je vuẹ Joab nẹ o phi Yuraya phiyọ asan re de hwe vwẹ ofovwin na .
( 2 Samuẹl 11 : 2 - 4 , 14 , 15 ; 1 Ikun Rivie 2 : 16 ) Joab ọyen oniọvo rẹ Abishai , ọtiọyena ọ sa dianẹ Abishai je riẹn kpahen oborẹ Devid ruru na , dedena , o ji muọghọ kẹ ọkieje .
Vwọba , Abishai ọyen onotu rẹ isodje , ọ sa vwẹ ogangan ro rhere vwọ vwẹ oma rọyen ru ovie , ẹkẹvuọvo o ru ọtiọye - en .
Ukperẹ ọtiọyen , ọ vwomakpotọ kẹ Devid , ji sivwon vwo nẹ abọ rẹ ivwighrẹn rọyen . — 2 Samuẹl 10 : 10 ; 20 : 6 ; 21 : 15 - 17 .
( a ) Idjerhe vọ yen Devid vwọ fuevun kẹ Ọghẹnẹ ?
( b ) Idje efa vọ yen e che yono kpahen ?
Devid fuevun kẹ Jihova vwẹ akpeyeren rọyen eje .
Ọke rọ vwọ hẹ omotete , o hwe arhuanran re se Golayat ro yinvwaro kpahen Jihova vẹ ihwo rẹ Izrẹl .
( 1 Samuẹl 17 : 23 , 26 , 48 - 51 ) Ọke rẹ Devid vwọ hẹ ovie , ọmraro rẹ Jihova re se Natan da ghwọkuo fikirẹ imwemwu ro ruru .
Kpakpata , Devid da rhọnvwe umwemwu na , o de kurhẹriẹ .
( 2 Samuẹl 12 : 1 - 5 , 13 ) Devid vwọ ghwore , ọ da vwẹ erọnvwọn eghanghanre buebun vwọ kpahotọ kẹ ebabọn rẹ uwevwin rẹ Jihova .
( 1 Ikun Rivie 29 : 1 - 5 ) Aphro herọ - ọ , dedevwo nẹ Devid ru imwemwu evo vwẹ akpeyeren rọyen , ọ je fuevun kẹ Jihova ọkieje .
( Une Rẹ Ejiro 51 : 4 , 10 ; 86 : 2 ) Vwevunrẹ uyovwinrota nana , e che yono kpahen udje rẹ Devid vẹ ihwo efa re diarọ ọke yena , kugbe oborẹ ayen fuevun kẹ Jihova vwọ vrẹ ohwo ọfa .
E ji che yono kpahen iruemu efa re cha chọn avwanre uko vwo ru ọtiọyen .
Die yen avwanre yono nẹ echobọ rẹ Abishai ?
Evun - ẹfuọn vwọ kẹ Devid yen mu Abishai rọ vwọ guọnọ hwe Sọl .
Ẹkẹvuọvo , Devid rhọnvwe kẹ - ẹ , kidie ọ riẹnre nẹ ọ chọre re vwo hwe “ ohwo rẹ Ọrovwohwo vwẹ evwri ghworo . ”
( 1 Samuẹl 26 : 8 - 11 ) Ọnana yono avwanre uyono ọghanghanre ọvo : Siẹrẹ e de che brorhiẹn rẹ ohwo ra cha fuevun kẹ ẹsosuọ , ofori nẹ avwanre roro kpahen iyono rẹ Baibol re sa chọn avwanre uko .
Dede nẹ , ọyen ẹkuruemu rẹ ihworakpọ ra vwọ fuevun kẹ ohwo re vwo ẹguọnọ kpahen , die yen a jomaotọ kpahen ?
Ọyen ẹkuruemu rẹ ihworakpọ ra vwọ fuevun kẹ ohwo re vwo ẹguọnọ kpahen , kerẹ ugbeyan yẹrẹ ohwo rẹ orua .
Jẹ iroro sa phiẹn avwanre fikirẹ jẹgba .
( Jerimaya 17 : 9 ) Ọtiọyena , ohwo re vwo ẹguọnọ kpahen de ru obo re brare , ji chukoku ukoko na , ofori nẹ a karophiyọ nẹ evun - ẹfuọn rẹ avwanre vwọ kẹ Jihova yen ma rho vrẹ ọ re vwo kpahen ohwo ọfa . — Se Matiu 22 : 37 .
Mavọ yen oniọvo rẹ aye ọvo rọhẹ ẹdia ọbẹnbẹn vwọ fuevun kẹ Ọghẹnẹ ?
Ọ da dianẹ a djẹ ohwo ọvo nẹ ukoko vwẹ orua wẹn , wọ sa fuevun kẹ Jihova .
Kerẹ udje , ẹdẹ ọvo , oni rẹ Anne ra djẹ nẹ ukoko da vwẹ ifonu vwo se Anne nẹ ọ kọn bro rhe .
( Ni eta rẹ odjẹfiotọ . )
Oni rẹ Anne tare nẹ oma vwerhọ - ọn kidie ihwo rẹ orua na rha ta ota kẹ - ẹ .
Ọnana da Anne mamọ , ọ da tanẹ o che si ileta vwo rhe .
Tavwen o ki si ileta na , Anne de roro kpahen ẹkpo rẹ Baibol evo .
( 1 Kọrẹnt 5 : 11 ; 2 Jọn 9 - 11 ) Vwevunrẹ ileta na , ọ da nabọ djefiotọ kẹ oni rọyen nẹ ọyen yen chukoku orua na ọke ro vwo ru umwemwu , rọ je vwọ sen ro vwo kurhiẹriẹ .
Anne da vuẹ oni rọyen nẹ , o ki se vwo omavwerhovwẹn , ko rhivwin bru Jihova rhe . — Jems 4 : 8 .
Iruemu vọ yen sa chọn avwanre uko vwọ fuevun kẹ Ọghẹnẹ ?
Idibo rẹ Ọghẹnẹ vwẹ ọke rẹ Devid ji vwo iruemu kerẹ omaevwokpotọ , uruemu esiri , vẹ uduefiogbere .
E jẹ e roro kpahen idjerhe rẹ iruemu nana sa vwọ chọn avwanre uko vwọ fuevun kẹ Jihova .
Diesorọ Abner vwọ guọnọ Devid hwe ?
Ọmọ rẹ Sọl , Jonatan vẹ onotu rẹ isodje rẹ Izrẹl , Abner mrẹ Devid ọke ro vwo mu uyovwin rẹ Golayat vwo rhe Ovie Sọl .
Jonatan da rhe dia ugbeyan rẹ Devid , ọ da je fuevun kẹ .
( 1 Samuẹl 17 : 57 – 18 : 3 ) Ẹkẹvuọvo , Abner ru ọtiọye - en .
Vwọrẹ uyota , o tobọ vwẹ ukẹcha kẹ Sọl ọke rọ vwọ guọnọ Devid hwe .
( 1 Samuẹl 26 : 1 - 5 ; Une Rẹ Ejiro 54 : 3 ) Jonatan vẹ Abner riẹnre nẹ Ọghẹnẹ guọnọre nẹ Devid dia ovie rẹ Izrẹl .
Jẹ Abner bicha Devid ọke rẹ Sọl vwo ghwu nu - u .
Ukperẹ ọtiọyen , kọ guọnọ vwẹ ọmọ rẹ Sọl re se Ishboshẹt vwo mu ovie .
Ọke vwọ yanran na , ọ sa dianẹ Abner guọnọ vwo oma rọyen ru ovie , kọyensorọ o vwo nene ọvo usun rẹ eya rẹ Sọl vwerhẹn .
( 2 Samuẹl 2 : 8 - 10 ; 3 : 6 - 11 ) Diesorọ ubiẹro rẹ Jonatan vwo ni Devid vwọ fẹnẹ ọ rẹ Abner ?
Kidie Jonatan fuevun kẹ Jihova je vwomakpotọ kẹ , jẹ Abner ru ọtiọye - en .
Diesorọ Absalọm fuevun kẹ Ọghẹnẹ - ẹ ?
Ọmọ rẹ Devid re se Absalọm fuevun kẹ Ọghẹnẹ - ẹ kidie ọ vwomakpotọ - ọ .
Ọ guọnọ dia ovie , ọtiọyena , ko rhi vwo “ ẹkpẹre rẹ ofovwi te iyesi vẹ ihwo ujuvẹ gbe ihwe re djẹ nene . ”
( 2 Samuẹl 15 : 1 ) Ọ je riẹriẹ ihwo rẹ Izrẹl buebun vwọ fuevun kẹ .
Ọ tobọ davwẹngba ro vwo hwe ọsẹ rọyen , dede nẹ ọ riẹnre nẹ Jihova vwẹ Devid vwo mu ovie rẹ Izrẹl . — 2 Samuẹl 15 : 13 , 14 ; 17 : 1 - 4 .
Mavọ yen ikuegbe rẹ Abner , Absalọm vẹ Barọk sa vwọ dia erere kẹ avwanre ?
Ohwo da kparoma , ọ da je guọnọ ẹdia rẹ usuon , ọ cha bẹn ọ sa vwọ fuevun kẹ Ọghẹnẹ .
Vwọrẹ uyota , avwanre vwo ẹguọnọ rẹ Jihova , ọtiọyena , avwanre vwẹrokere Abner vẹ Absalọm ri vwo orharhe rẹ uruemu - u .
Ẹkẹvuọvo , ofori nẹ avwanre jomaotọ rere a vwọ kẹnoma kẹ ẹguọnọ rẹ igho vẹ iruo ride re sa nẹrhẹ avwanre phuoma .
Ọnana che miovwin oyerinkugbe avwanre vẹ Jihova .
O vwo ọke ọvo rẹ Barọk , osiọbe rẹ Jerimaya vwọ guọnọ orọnvwọn ro vwori - i , ọtiọyena oma rha vwerhọn vwẹ ẹga rẹ Jihova - a .
Jihova da vuẹ Barọk : “ Nighe , obo re me bọnre me guọghọ te otọ , obo re me kọnre me kọnrọ kọye hẹ otọ na soso .
Wọ guọnọ imu ride kẹ oma wen ?
Wọ guọnọ aye - en . ”
( Jerimaya 45 : 4 , 5 ) Barọk da kerhọ rẹ Jihova .
O ji fo nẹ avwanre kerhọ kẹ Jihova , kidie ọ cha ghwọrọ akpọ umwemwu nana kẹrẹkpẹ .
Wọ da vuẹ oniọvo wẹn nẹ o bru ekpako na ra vwọ kẹ ukẹcha , ọnana djephia nẹ wo dje uruemu esiri kẹ , wọ je fuevun kẹ Jihova
Djephia nẹ ohwo cha sa fuevun kẹ Ọghẹnẹ jẹ ọ vwọ tua ojevwe romobọ - ọ .
Oniọvo ọvo vwẹ Mexico re se Daniel hirharoku orhiẹn - ebro ro shekpahen ohwo rọ cha fuevun kẹ .
Ọ guọnọ rọvwọn ọmọtẹ ọvo rọ ga Jihova - a .
Daniel da ta : “ Mi si ileta rhe ọkieje tobọ vwẹ ọke me vwọ dia ọkobaro nure . ”
Ẹkẹvuọvo , ọ da rhe mrẹvughe nẹ ọ vwọ tua ojevwe romobọ rọyen .
Ọtiọyena ọ rha fuevun kẹ Jihova - a , ofori nẹ ọ vwomakpotọ .
Ọ da vuẹ ọkpako ọvo kpahen ọmọtẹ na .
Daniel da ta : “ Ọ chọn vwẹ uko vwọ mrẹvughe nẹ me sa vwọ fuevun kẹ Ọghẹnẹ , ofori me dobọ rẹ ileta mi siẹ rhe na ji .
Mi de ghini ru obọ rọ vuẹ vwẹ , dede nẹ ọlọhọre - e ; me nẹrhovwo vẹ oviẹ mamọ .
O rhe kri - i , ki mi rhi vwo uvi omavwerhovwẹn vwẹ iruo aghwoghwo na . ”
Asaọkiephana , Daniel vwo aye ro vwo ẹguọnọ rẹ Jihova , ọ je ga kerẹ oniruo okinriariẹ .
Wọ da riẹn nẹ ugbeyan wẹn ru umwemwu ọgangan , wọ cha vuẹ , ji vwo imuẹro nẹ o bru ekpako na ra vwọ kẹ ukẹcha ?
( Ni ẹkorota 14 )
Mavọ yen Natan vwọ fuevun kẹ Ọghẹnẹ vẹ Devid ọke rẹ Devid vwo ru umwemwu ?
Avwanre da fuevun kẹ Jihova , kẹ avwanre je cha fuevun kẹ ihwo efa , je chọn ayen uko .
Ọmraro Natan fuevun kẹ Jihova vẹ Devid .
Devid reyọ aye rẹ Yuraya , o de ji hwe Yuraya .
Jihova de ji Natan ra ghwọkuo .
Natan fiudugbere , o de nyupho rẹ Jihova .
Ẹkẹvuọvo , ọ je vwẹ aghwanre vẹ aghẹnghẹn vwọ ta ota kẹ Devid .
Ọ guọnọ chọn Devid uko vwọ riẹn oborẹ imwemwu rọyen na gan te .
Ọtiọyena , o de gbikun rẹ ọdafe ọvo ro cho omogodẹ vuọvo rẹ ovwiogbere ọvo vwori .
Devid vwo nyo ọnana , ivun de miovwo mamọ kpahen oborẹ ọdafe na ruru .
Natan da ta : “ Wẹ ohwo na . ”
Devid da rhe mrẹvughe nẹ o ru umwemwu vwọso Jihova . — 2 Samuẹl 12 : 1 - 7 , 13 .
Mavọ wọ sa vwọ fuevun kẹ Jihova vẹ ugbeyan yẹrẹ ohwo rẹ orua wẹn ?
Wọ sa fuevun kẹ Jihova ẹsosuọ , vẹ ihwo efa womarẹ uruemu esiri .
Kerẹ udje , ọ sa dianẹ wọ riẹnre nẹ oniọvo ọvo ru umwemwu ọgangan .
Ọkiọvo , wọ guọnọ fuevun kẹ , ma rho ọ da dianẹ ohwo na , ugbeyan rọ kẹrẹ owẹ mamọ yẹrẹ ohwo rẹ orua wẹn .
Jẹ wọ je riẹn nẹ evun - ẹfuọn wẹn kẹ Jihova yen ma ghanre .
Ọtiọyena , kerẹ Natan , nyupho rẹ Jihova , wo ji dje uruemu esiri kẹ oniọvo wẹn na .
Vuẹ nẹ o bru ekpako na ra vwọ kẹ ukẹcha kpakpata .
O rhe ru ọtiọye - en , gba yanran ra vuẹ ekpako na komobọ .
Ọnana che djephia nẹ wọ fuevun kẹ Jihova , wo ji dje uruemu esiri kẹ oniọvo wẹn na kidie ekpako na sa chọn uko vwọ rhoma vwo omamọ rẹ oyerinkugbe vẹ Jihova .
Ayen cha kpọvi vwọrẹ ẹguọnọ . — Se Livitikọs 5 : 1 ; Galesha 6 : 1 .
15 , 16 .
Diesorọ Hushai vwọ guọnọ uduefiogbere ọ sa vwọ fuevun kẹ Ọghẹnẹ ?
Hushai , ọyen ọvo usun rẹ igbeyan re fuevun kẹ Ovie Devid .
Hushai guọnọ uduefiogbere rọ vwọ fuevun kẹ Devid vẹ Ọghẹnẹ , ọke rẹ ihwo vwọ guọnọ reyọ Absalọm vwo mu ovie .
Ọ riẹnre nẹ Absalọm vẹ isodje rọyen ro Jerusalẹm , Devid je djẹ nẹ orere na re .
( 2 Samuẹl 15 : 13 ; 16 : 15 ) Kẹ die yen Hushai ruru ?
Ọ sen Devid , o de bicha Absalọm ?
Ẹjo .
Dede nẹ Devid ghwore , ihwo buebun je guọnọ hwe , Hushai fuevun kẹ kidie Jihova yen vwẹ Devid vwo mu ovie .
Ọtiọyena , Hushai de kpo Ugbenu rẹ Oliv ra mrẹ Devid . — 2 Samuẹl 15 : 30 , 32 .
Devid da vuẹ Hushai nẹ o rhivwin kpo Jerusalẹm , rere o meru kerẹ ugbeyan rẹ Absalọm , ọke yena Absalọm kọ sa kerhọ rẹ uchebro rọyen ukperẹ ọ rẹ Ahitofẹl .
O fiudugberi nyupho rẹ Devid , je fuevun kẹ Jihova dede nẹ o phi arhọ rọyen phiyọ ẹdia rẹ imuoshọ .
Devid da nẹrhovwo nẹ Jihova vwẹ ukẹcha kẹ Hushai , ọtiọyen yen ghene phia .
Absalọm da kerhọ rẹ Hushai ukperẹ Ahitofẹl . — 2 Samuẹl 15 : 31 ; 17 : 14 .
Diesorọ ọ vwọ guọnọ uduefiogbere avwanre ke sa fuevun ?
Ọ guọnọ uduefiogbere a ke sa fuevun kẹ Jihova , ji ru obo rọ guọnọre ukperẹ oborẹ ihwo rẹ orua , e ra vẹ ayen gbe ruiruo , yẹrẹ usuon na vuẹ avwanre .
Kerẹ udje , nẹ ọkiemọ rhe , ọyen Taro rọ dia Japan , vwọ davwẹngba ro vwo ru obo re nẹrhẹ oma vwerhẹn ọsẹ vẹ oni rọyen .
O nyupho rayen je fuevun kẹ ayen , ọ diẹ ọ rẹ omeru - u , ẹkẹvuọvọ o ruo kidie o vwo ẹguọnọ rayen .
Jẹ ọke rọ vwọ ton uyono phiyọ vẹ Iseri ri Jihova , ọsẹ vẹ oni rọyen da vuẹ nẹ ọ dobọ rẹ uyono na ji .
Ọnana da nẹrhẹ o muomaphiyọ mamọ kidie ọ pha bẹnbẹn rọ vwọ vuẹ ayen nẹ ọ guọnọ kpo uyono .
Taro da ta : “ Ivun miovwo ayen te ẹdia rẹ , vwẹ ikpe buebun , ayen rhọnvwere nẹ mi te uwevwin raye - en .
Me nẹrhovwo vwọ kẹ uduefiogbere me sa vwọ yọnregan .
Enẹna , ẹwẹn rayen kpotọ re , me sa kọn bru ayen ra ọkieje . ” — Se Isẹ 29 : 25 .
Erere vọ wọ mrẹ nẹ uyono nana rhe ?
Kerẹ Devid , Jonatan , Natan , vẹ Hushai , avwanre che rhiẹromrẹ omavwerhovwẹn rọ herọ siẹrẹ a da fuevun kẹ Jihova .
E jẹ a kẹnoma kẹ orharhe udje rẹ Abner vẹ Absalọm .
Vwọrẹ uyota , avwanre gbare - e .
Ẹkẹvuọvo , e jẹ avwanre djephia kẹ Jihova nẹ , evun - ẹfuọn vwọ kẹ yen ma ghanre vwẹ akpeyeren rẹ avwanre .
[ 1 ] ( ẹkorota 7 ) E wene edẹ evo .
Evun - ẹfuọn rẹ avwanre vwọ kẹ Jihova yen ma rho vrẹ ọ re vwo kpahen ohwo ọfa
A da fuevun je vwomakpotọ , avwanre rha cha tẹnrovi oborẹ avwanre guọnọre - e , ẹkẹvuọvo oborẹ Jihova guọnọre
A da fuevun ji vwo uruemu esiri , ka cha davwẹngba vwọ chọn ihwo efa uko , ji ni ayen kirobo rẹ Jihova guọnọre
A da fuevun ji fiudugberi , ke che nyupho rẹ Jihova tobọ vwẹ ọke rọ da bẹn kẹ avwanre , yẹrẹ oshọ da tobọ mu avwanre
